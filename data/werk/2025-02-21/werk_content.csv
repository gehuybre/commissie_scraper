titel,link,ID,original_ID,content_type,commission,spreker,sprekertekst,datum,question_id,speech_link
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Eva Platteau (Groen),"Het is misschien een vraag die bij de vorige aansluit, minister, want het gaat over heronderhandelen, en daar misschien ook afwegingen maken tussen de verschillende bevoegdheden binnen de Vlaamse Regering. Even serieus: twee weken geleden hadden we een heel interessant debat in deze commissie over de impact van het federale regeerakkoord op Vlaanderen, en collega Bothuyne zei daarover toen dat het erop neerkomt om een volledige herijking te maken van het arbeidsmarktbeleid van Vlaanderen. Eigenlijk achtte hij een heronderhandeling van het Vlaamse regeerakkoord op dit punt nodig Minister, u antwoordde dat een aantal federale maatregelen inderdaad een grote impact zullen hebben op de werking van VDAB. Zo zijn er bijvoorbeeld de hogere ambities op het vlak van bereik en re-integratie van langdurig zieke werknemers, en door de beperking van de uitkering in de tijd zal er ook een grotere werklast komen, een grotere druk op VDAB, om nog aanklampender te werken, en nog sneller mensen toe te leiden naar een job. U zei dat er ook voor de administratie en uw kabinet extra werk op de plank ligt omdat er heel veel wetgeving zal moeten worden aangepast. Ik las deze week nog in de krant een artikel van Koen Algoet, secretaris-generaal van het Vlaams Departement Financiën en Begroting, die ook kritisch was voor de federale begroting, en die de 80 procent werkzaamheidsgraad een fata morgana noemt. Hij verwees ook naar de onvermijdelijke impact van de lagere personenbelasting op de financiën van de regio’s. Wat het voor de Vlaamse begroting betekent, was zijn departement nog aan het becijferen. Minister, kunt u duidelijkheid geven over al dan niet heronderhandelen om te kunnen anticiperen op de impact van die aangekondigde federale maatregelen? Twee weken geleden vond die commissievergadering plaats waar ik toch verschillende signalen in die zin kreeg van leden van de meerderheid. Zal deze Vlaamse Regering het budget voor het beleidsdomein Werk en Sociale Economie herzien? Zal volgens u VDAB erin slagen om de extra werklast en de aangekondigde hervormingen tot een goed einde te brengen, terwijl hij natuurlijk ook voor een besparingsopdracht staat? Welke garanties geeft u hiervoor? Hebt u er al zicht op dat er vanuit het federale niveau extra middelen gaan komen naar de Vlaamse begroting, bijvoorbeeld in het kader van het beleid om langdurig zieken te activeren of te begeleiden naar re-integratie naar werk? Zijn er eventueel extra middelen die het federale niveau voorziet om de sociale economie te versterken? Ook daar meen ik begrepen te hebben dat de Federale Regering die sociale economie een boost wil geven, wat wij natuurlijk toejuichen.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Minister Zuhal Demir,"Collega, wat uw eerste vraag over het budget betreft, heb ik ook meegeven, toen we het hier over de begroting hadden – en ik ben daar heel transparant over geweest –, dat die besparingen een gigantische harde noot zijn om te kraken, zowel de besparing in de arbeidsmarktsubsidies als de besparing bij VDAB. Dat zijn de twee zwaarste besparingen van heel de Vlaamse Regering, die toevallig – toeval bestaat niet in de politiek, denk ik – bij mij zitten. We gaan die besparingen doorvoeren, en dat is ook noodzakelijk om ergens anders te investeren. We hebben gezegd dat we in welzijn, jeugdhulp en kinderopvang extra centen vrijmaken, en het grootste deel van de besparingen zitten dus op Werk. Die besparingen gaan we niet terugdraaien, maar we gaan ook geen kaasschaafmethode toepassen, dus we gaan daar keuzes maken om te kijken wat we nog wel of niet doen. Ik heb aan VDAB ook al gezegd dat er geen naakte ontslagen gaan vallen, maar dat ik daar vooral aan het kijken ben naar externe kosten die we moeten optimaliseren. Toen ik door de lijst van de arbeidsmarktsubsidies ging, heb ik gezien dat we heel veel subsidies geven, dus daar is het kwestie van een beetje gezond verstand. Wat doet Werk en wat doet een ander departement bijvoorbeeld? Neen, we gaan dat niet terugdraaien. Op uw vraag rond heronderhandelingen is het antwoord neen. Er zijn geen heronderhandelingen, toch niet waar ik weet van heb of waarbij ik betrokken ben. Maar wat ik wel aan het doen ben, is een impactanalyse maken van het federale regeerakkoord en de federale maatregelen op ons domein Werk. Ik denk dat het wel belangrijk is dat die oefening goed gedaan wordt, zodat we dan met kennis van zaken kunnen kijken naar wat het nu allemaal concreet betekent. Je hebt maatregelen zoals de werkloosheid beperken in de tijd enzovoort, maar wat betekent dat concreet voor ons beleid? Ik heb de opdracht voor die analyse gegeven, en die hopen we zeer binnenkort te krijgen. Ook is het belangrijk dat we met collega Clarinval samenzitten. Intussen heeft zowel het departement als VDAB een lijst van prioritaire vragen opgesteld, waarover we in overleg gaan met de federale collega’s. De principes in het federale regeerakkoord zijn duidelijk, maar zoals ik zei, is de uitwerking wel cruciaal, en het is goed dat onze administratie al de prioritering heeft gemaakt van de vragen die we moeten stellen. Zoals ook eerder in de commissie aangegeven, staat VDAB voor een belangrijke hervorming en besparing. Samen met de nieuwe raad van bestuur zullen we een kerntakendebat voeren, en afbakenen op welke taken VDAB zich de komende jaren moet focussen. In deze oefening zal ook rekening gehouden worden met nieuwe of gewijzigde opdrachten ten aanzien van VDAB. Ook dat is nog af te wachten. Het federale regeerakkoord voorziet, zoals u terecht zegt, om nieuwe samenwerkingsakkoorden af te sluiten met de regionale bemiddelingsdiensten, dit met een zeer ambitieuze doelstelling, met een groeipad in het actieve bereik én re-integratie naar werk van langdurig zieke werknemers. In dat kader moeten ook afspraken gemaakt worden met betrekking tot de financiering. Dat moet nog gebeuren. Ik denk dat het voor ons belangrijk is dat de werkelijke kostprijs van de ondersteuning en begeleiding in beeld komt en wordt vergoed, zodat de Vlaamse inspanningen worden gehonoreerd en we impliciet geen besparing aan VDAB moeten opleggen. Want als daar extra opdrachten komen, dan denk ik dat we ook over de financiering moeten spreken. Een tweede punt is – en dat heb ik ook gezien in het federale regeerakkoord – dat men extra middelen voorziet voor leefloners, maar dat men dan spreekt over lokale besturen. Ik denk dat we dat varkentje ook eens moeten wassen. Wie gaat die leefloners activeren? Zijn dat de lokale besturen, of is dat VDAB? Dat is ook zoiets dat tussen wal en schip valt. Als lokale besturen de middelen krijgen, dan moeten zij dat doen. Als wij dat krijgen, dan doen wij dat. Dat is ook een van de zaken die we moeten bespreken. De vragen over sociale economie vallen onder de bevoegdheid van collega Crevits. Ik denk dat u die vragen het best eens aan haar stelt.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Eva Platteau (Groen),"Dank u wel, minister. Ik heb interessante dingen gehoord. U hebt, zoals steeds, alle vragen beantwoord, waarvoor dank. U hebt het ook gehad over de arbeidsmarktsubsidies waarop u al een besparing hebt doorgevoerd. Maar ik meen me te herinneren – misschien is het bedrag niet juist – dat u nog zo’n 32 miljoen euro moet vinden. Ik heb ooit al eens gevraagd wanneer u dat zult weten. Ik denk dat u toen hebt gezegd: tegen de volgende begrotingsronde, dus tegen maart. Dat komt er wel aan. Ik ben benieuwd. Ik kijk ernaar uit om te weten waar u die besparing gevonden hebt. Uiteraard is het heel goed dat u een impactanalyse aan het maken bent. Zoals u zegt, kan men principes en besparingen voorstellen, maar je weet niet hoe de implementatie in de praktijk zal zijn. Dat is inderdaad cruciaal. Het valt me dan op dat de Federale Regering enerzijds uitgaat van terugverdieneffecten als er meer mensen aan de slag gaan, maar dat er dan Vlaams bespaard wordt op die bemiddelingsdienst die moet zorgen dat meer mensen aan de slag gaan. Ik vraag me dan af of de regering daar de juiste keuzes maakt. Er is natuurlijk een heel pertinente vraag: wie gaat de leefloners activeren? Dat is natuurlijk de hamvraag. Als de werkloosheidsuitkering na twee jaar stopt, gaan ze een leefloon krijgen. Gaat VDAB hen blijven begeleiden, hen blijven activeren? Ik denk wel dat dat een taak is voor VDAB. Zij hebben de expertise. Zij hebben de kennis. Ik denk niet dat we dat op de OCMW’s mogen afwentelen. Ik denk dat de OCMW’s niet de nodige middelen en de nodige budgetten hebben om dat te doen. Dat is iets waar ik me veel vragen over stel. Over VDAB: vorige week ben ik op bezoek geweest bij een organisatie die werkt met mensen in armoede. Ik heb daar gesproken met iemand die nu zijn derde jaar werkloosheid inging, maar die vorig jaar, toen hij twee jaar werkloos was, eindelijk kon starten aan een opleiding voor buschauffeur bij De Lijn. Na twee jaar heeft hij eindelijk van VDAB het aanbod gekregen om buschauffeur bij De Lijn te worden. Hij kreeg die vraag in maart. In juni heeft hij zijn theoretisch examen kunnen afleggen. Hij was geslaagd. Dan kon hij normaal in november starten voor een praktijkopleiding. Dat is niet doorgegaan, en nu pas, een jaar later, kan hij starten aan de praktijkopleiding voor buschauffeur bij De Lijn. Ik wil maar zeggen dat wij mensen die willen leren, die een beroep willen uitoefenen, sneller moeten toeleiden. Het kan toch niet zijn dat die mensen een jaar moeten wachten eer zij aan die opleiding kunnen beginnen. Ik weet niet of u eens met uw collega kunt bespreken hoe De Lijn dat organiseert. Het is nu één voorbeeld, maar het is wel een voorbeeld waarbij mensen volgens de nieuwe regels hun werkloosheidsuitkering gaan verliezen, terwijl ze eigenlijk nog een opleiding aan het volgen zijn, of zelfs aan het wachten zijn om te kunnen starten met een opleiding. Ik denk echt dat daar ook goed over nagedacht moet worden, over hoe we zulke situaties in de toekomst kunnen vermijden en verbeteren. Ik heb niet echt een bijkomende vraag gesteld, minister, maar u mag zeker nog reageren op wat ik gezegd heb.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Tom Lamont (Vlaams Belang),"Er zijn toch nog heel wat onduidelijkheden. U zei dat het nog niet bekend is wie de leefloners zal begeleiden. Ook bij VDAB hoor ik heel wat twijfels en onduidelijkheden. Nu, VDAB heeft blijkbaar aangekondigd dat er een staking van drie dagen zou komen. (Opmerkingen van minister Zuhal Demir) Dat komt nog in de pers. Er komt een staking van drie dagen bij VDAB omdat ze zich niet gehoord voelen. Een van de punten die ze aanhalen, is dat het kabinet niet gefocust is op VDAB. We zijn intussen, sinds het regeerakkoord, toch al zes maanden verder. Het begint nu toch te dringen. Ik snap dat er een inloopprocedure nodig is, maar na zes maanden mag er toch een concreet zicht zijn op de plannen met VDAB. Ik vraag me af wanneer er een concreet plan komt en wanneer de hervormingen concreet worden, in plaats van het te blijven herbekijken en het in een voorlopige fase te houden.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Ine Tombeur (N-VA),"Collega’s, dit is de derde week op rij dat we hier discussiëren over de impact van het federale regeerakkoord op Vlaanderen. De minister haalt elke keer aan dat ze ermee bezig is, dat ze in overleg is met de administratie, dat ze alles becijfert en dat ze met plannen komt. Het is ook duidelijk dat er een impactstudie wordt gemaakt. We kijken uit naar die resultaten. Aan de andere kant denk ik dat het goed is om even te wachten op het federale kader alvorens er in Vlaanderen mee aan de slag te gaan. De impactstudie is bezig, en zo zit het nu ook eenmaal in elkaar. Het is goed om te anticiperen, maar ik denk dat het ook belangrijk is om de kant van het middenveld hierin te horen. Daarstraks ging het al over het duaal leren, en dat er al gesprekken waren met de Sociaal-Economische Raad van Vlaanderen (SERV) rond de impactstudie. In welke mate worden daar sociale partners bij betrokken?",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Tom Ongena (Open Vld),"Het is duidelijk dat er geen heronderhandeling komt, maar het is even duidelijk dat er impact zal zijn. Minister, ik sta helemaal achter uw plannen om te besparen bij VDAB, daar zijn mogelijkheden. U gaat trouwens niet besparen op bemiddeling maar op andere taken, zoals opleiding, omdat die al door anderen worden gedaan. Dat is, denk ik, de juiste richting. Dat heeft ook impact op samenlevingsjobs, daar hebben we het onder elkaar al over gehad. Met ‘onder elkaar’ bedoel ik in de commissie. Ik zal het niet herhalen, maar er zal ook impact van de jobbonus zijn, vermoed ik. Kortom, u bent de grote analyse aan het maken. Mijn enige vraag is of we die analyse proactief mogen krijgen, om te vermijden, collega, dat we elke week vragen gaan stellen. Ik heb begrepen, minister, dat u voorstander bent van transparantie en openheid rond rapporten en dergelijke. Het zou dan ook goed zijn om dit proactief te ontvangen. Dan kunnen we een gedegen debat houden, in plaats van er elke week fragmentaire dingen uit te halen. Dat lijkt mij een interessantere weg voor onze werkzaamheden.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Robrecht Bothuyne (cd&v),"Ik wil het eerst over de ambitie hebben. Er werd net verwezen naar een interview met iemand die 80 procent werkzaamheidsgraad als onhaalbaar zag. In West- en Oost-Vlaanderen zijn we er al een tijdje. Ik zie geen enkele reden waarom dat in de rest van Vlaanderen niet mogelijk zou zijn. Ik hoop en denk toch nog altijd dat we kamerbreed die ambitie moeten kunnen uitdragen, en we moeten er alles aan doen om die waar te maken. We hebben het hier al een paar keer over de impact van het federale regeerakkoord gehad, die gigantisch zal zijn op het Vlaamse arbeidsmarktbeleid. Ik heb ook genoteerd: nieuwe taken, nieuwe werkwijzen, nieuwe ambities, nieuwe afspraken, nieuwe samenwerkingsverbanden, nieuwe financiering. Uiteraard gaan we het regeerakkoord niet heronderhandelen, maar als ik dit allemaal samenleg, gaan we het, wat betreft het arbeidsmarktbeleid, eigenlijk wel heronderhandelen. Ik weet het, collega’s, ‘what’s in a word’, je kunt daar heel lang over discussiëren, maar … (Opmerkingen en gelach van minister Zuhal Demir) Ik heb een trauma opgeroepen bij minister Crevits, denk ik. Maar het komt er wel op neer dat de impactanalyse bijzonder belangrijk is en dat we dat op een ernstige manier moeten aanpakken. Er zijn nieuwe opdrachten, er is een nieuwe werkwijze, er zijn nieuwe partners die op een andere manier willen gaan werken en er is nieuwe financiering. Daar mogen we zeker niet mee dralen. Ik heb een vraag naar de timing van de impactanalyse, minister. We hadden al afgesproken, collega Ongena, om die eerst in de meerderheid te bepreken, als het goed is voor u. (Opmerkingen van Tom Ongena) Alle tips en suggesties zijn altijd welkom. Wat daarnaast ook wel belangrijk is, is de verhouding tussen lokale besturen en VDAB. Ik heb hier in tempore non suspecto al gepleit voor een kerntakendebat op dat vlak. Ik geloof dat we keuzes moeten maken. VDAB is de regisseur op de arbeidsmarkt, heeft de competenties om mensen te activeren, te begeleiden en op te leiden en heeft, als het gaat over de arbeidsmarkt, alle partnerschappen in huis om dat goed te doen. OCMW’s zijn bij uitstek de regisseurs voor het welzijn van mensen. Of dat nu psychische, sociale of financiële problemen zijn of problemen inzake huisvesting of kinderopvang en dergelijke meer, de lokale besturen en OCMW’s zijn de cruciale partners. Daarin moet de essentie van het kerntakendebat liggen, en we moeten op dat vlak heldere keuzes maken voor elk lokaal bestuur. VDAB heeft een belangrijke opdracht bij het activeren en begeleiden van leefloners als het gaat over hun kansen op de arbeidsmarkt. Het voeren van het kerntakendebat lijkt me niet alleen belangrijk in functie van de nieuwe hertekening van ons arbeidsmarktbeleid door het federale regeerakkoord, maar ook in het kader van de efficiëntieoefening in de schoot van VDAB. Ik ken nog altijd veel VDAB-medewerkers en -projecten die bezig zijn met welzijnsproblematiek. Dat is heel goed en heel nuttig, maar dat is eigenlijk een kerntaak van lokale besturen. Omgekeerd zie ik een aantal lokale besturen die een eigen VDAB’tje proberen uit te bouwen. Ook dat is niet de bedoeling, tenzij we doen zoals in het regeerakkoord: voor een aantal steden moet het mogelijk zijn om in het kader van een tenderbeleid een uitbesteding van het activeringsgebeuren te doen, maar dat is dan heel duidelijk, ook qua financiën. De vraag is, minister, of u dat kerntakendebat mee wilt opnemen in uw planning en mee wilt helpen voeren. Tot slot, collega’s: als het gaat over het ruimere arbeidsmarktbeleid, denk ik dat we alles op alles moeten zetten om de ambitie van 80 procent werkzaamheidsgraad te realiseren. Bijvoorbeeld in het activeren en begeleiden van mensen die langdurig ziek worden of dreigen langdurig ziek te worden, hebben wij een cruciale rol. Ik denk aan loopbaanbegeleiding: dat is een heel belangrijk instrument waarmee we aan de slag moeten blijven gaan op het Vlaamse niveau. Enkel een partnerschap tussen Vlaanderen, de lokale besturen en het federale niveau kan er dus voor zorgen dat er ook in de rest van Vlaanderen 80 procent werkzaamheidsgraad wordt gehaald. Zelfs in Limburg moet dat mogelijk zijn, voorzitter.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Minister Zuhal Demir,"Ik ben het ermee eens dat ik er bijna een halve bevoegdheid bij krijg, als alles loopt zoals het zou moeten lopen. Want er moet natuurlijk nog heel wat regelgevend werk worden verricht op het federale niveau, en dan moet dat naar de Raad van State, dus dat moet nog worden bekeken. Ik denk dat het misschien goed is als de mensen die de impactanalyse hebben gemaakt, zowel het departement als VDAB, hier een toelichting komen geven. Dat kan misschien voor jullie ook nuttige informatie zijn, nadat ik het zelf goed heb geanalyseerd, natuurlijk. Dat is misschien wel interessant voor de commissie. Het kerntakendebat zal plaatsvinden. Ik denk ook dat het hoog tijd is om dat te doen bij VDAB. We moeten de zaken helder zetten en duidelijk maken dat VDAB geen welzijnstaken moet opnemen. Dat is voor de lokale besturen. Voor leefloners doen wij bemiddeling, maar als het aankomt op sancties, komt het weer bij de lokale besturen terecht. Op dat vlak moeten we misschien afspraken maken over wie sanctioneert als men niet voldoende actief op zoek gaat naar werk of geen werk aanvaardt. Dat moeten we ook helder maken. Het klopt dat we nog 32 miljoen euro moeten besparen. Zoals jullie weten, was er, toen we het regeerakkoord hadden gesloten, overeengekomen dat we voor een stuk gingen besparen op de loopbaancheques en het Vlaams opleidingsverlof (VOV). De rest zijn wij aan het bekijken. De besparingsronde loopt, dus het is moeilijk om daar nu van alles over te gaan vertellen. Dat is natuurlijk nooit plezant. Ik denk dat geen enkele minister daarvoor staat te springen. Wij moeten, denk ik, bijna 16 procent besparen op arbeidsmarktsubsidies. Dat is heel veel, ik hoop dat iedereen dat goed beseft. We moeten bijna een vijfde van de subsidies schrappen. Dat zijn moeilijke keuzes. We hebben daar al verschillende keren voor samengezeten, en dat loopt nog. Ik denk dat sommige subsidies ook niet altijd efficiënt zijn, en bij sommige subsidies heb ik wel vragen: sommige subsidies zitten bij het ministerie van Werk maar zijn eigenlijk een taak voor het ministerie van Welzijn. Wij moeten toch niet vanuit de arbeidsmarkt welzijnsthema’s aanpakken. Een aantal dingen zullen we dus helder moeten maken. Dan gaat natuurlijk iedereen weer boos en kwaad worden en het niet fijn vinden, maar dat is blijkbaar mijn lot in deze regering.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over het arbeidsmarktbeleid in het Vlaamse regeerakkoord en de noodzaak om daar opnieuw over te onderhandelen,,,,speech,,Eva Platteau (Groen),"Dank u wel, minister, en dank u wel, collega’s, om aan te sluiten bij het debat. Collega Bothuyne blijft volhouden dat er heronderhandeld moet worden. Uiteraard ben ik ook vragende partij om die gedachtewisseling te houden, zodra de impactanalyse er is. Vorige keer werd er in de commissie gevraagd om een gedachtewisseling te organiseren met VDAB. Ik meen dat er op de intranetpagina van onze commissie ook iets terug te vinden is over de toezeggingen van de minister. Dat is misschien straks voor de regeling der werkzaamheden om te actualiseren. Ik denk er nu aan om dat te zeggen. Collega’s, ik heb ook mevrouw Tombeur horen zeggen: laat ons rustig aan doen, laat ons wachten wat er op het federale niveau gebeurt, en we zullen dan wel reageren als men op dat niveau beslissingen neemt. Ik vind het vreemd dat een Vlaams-nationalist eigenlijk de leiding geeft aan het federale niveau. Het zijn natuurlijk dezelfde partijen, dus ik ga ervan uit dat jullie wel mee impact hebben op wat er op het federale niveau gebeurt en in overleg gaan. Tot slot wil ik nog iets belangrijks zeggen. Het gaat over mensen die hun werkloosheidsuitkering kwijtraken en een leefloon gaan krijgen. Ik wil wel benadrukken – en ik hoop dat de collega’s zich daar ook bewust van zijn – dat, als mensen in armoede belanden – want leefloners bevinden zich onder de armoedegrens, het is heel moeilijk om met een leefloon rond te komen –, dat de drempel om naar werk op zoek te gaan alleen maar verhoogt. Armoede beknelt mensen en zorgt voor heel veel drempels. Het is een heel grote bezorgdheid van mij en mijn partij dat we meer mensen in armoede duwen, waardoor de doelstellingen absoluut niet zullen worden gehaald. Ik was vorige week op bezoek in Leuven bij een organisatie, De RuimteVaart. Zij vertelden mij dat er binnenkort een delegatie van het departement Werk en Sociale Economie bij hen op bezoek komt. Ik vind het heel positief dat de beleidsmedewerkers ook gaan praten met de middenveldorganisaties die werken met mensen in armoede, en ook dat zij zich daar bewust worden van de problematiek waar veel mensen in armoede mee te maken krijgen. Ik ga er zeker ook op blijven toezien dat we voor mensen waarvan we zeggen dat ze opgeleid moeten worden, de opleidingen kunnen voorzien op een laagdrempelige manier. Er moet voor iedereen de mogelijkheid zijn om zich bij te scholen en op te leiden, want dat zal ook echt nog een uitdaging blijven.",woensdag 26 februari 2025,1875687.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875687
over de toekomstige ontwikkeling van duaal leren,,,,speech,,Tom Ongena (Open Vld),"We gaan de vraag op een duale manier stellen. Ik zal me namelijk wat focussen op duaal leren richting arbeidsmarkt, en wat mijn fractie betreft zal collega D’Hose meer focussen op het onderwijsluik. Naar aanleiding van de Week van Duaal Leren maakte Voka een balans op. Ook Embuild liet weten dat er al meer dan tweeduizend bouwbedrijven stageplaatsen aanbieden. De ambitie blijft om tegen 2030 dertigduizend jongeren in duale opleidingen te hebben. Om dat te bereiken, gaan we wel een tandje moeten bijsteken, zegt Voka. Ze roepen echt wel op tot een versnelling. Dat is ook nodig voor onze krappe arbeidsmarkt. We weten dat duaal leren niet echt een vliegende start heeft genomen in het verleden. Het goede nieuws is dat de populariteit wat aan het stijgen is. Dit schooljaar kozen al meer dan vijfduizend jongeren voor een duaal traject. Bovendien is er groeipotentieel, maar dan moeten we wel hopen dat we een aantal parameters die de ontwikkeling van duaal leren vandaag afremmen, kunnen aanpakken. Werkgevers – dat weet je als je wat gesprekken hebt met werkgevers – aarzelen vaak om in het systeem te stappen. Ze hebben schrik dat er te veel bemoeienissen zijn, zal ik zeggen, vanuit onderwijs. Dat is hetgeen je dan hoort. Anderzijds heb je scholen die kampen met praktische hindernissen. En ook het imago van duaal leren blijft een probleem. Vanuit Voka worden duidelijke keuzes gevraagd. Op welke richtingen willen we ons focussen? Op welk type leerling willen we ons focussen? Daarnaast moeten er duidelijke voordelen zijn, zowel voor de scholen als voor de werkgevers die er gebruik van maken. Mentoren uit bedrijven spelen een cruciale rol in het succes van duaal leren. Zij begeleiden de jongeren, en vandaag ervaren ze dat ze soms te weinig ondersteuning krijgen. Daarom, minister, wou ik toch eens polsen hoe u de ontwikkeling van het systeem van duaal leren evalueert. Deelt u de vraag van Voka om een versnelling hoger te schakelen en zo die dertigduizend jongeren tegen 2030 te kunnen halen? Welke ambities ziet u om vanuit het duaal leren iets te kunnen verhelpen aan de vele knelpuntberoepen, die vaak technische beroepen zijn? Zult u vanuit uw bevoegdheden, zowel Werk als Onderwijs, de hinderpalen en onzekerheden die er vandaag zijn, en die soms mensen belemmeren om te kiezen voor duaal leren, wegwerken? Hoe gaat u dat aanpakken? Zult u ook maatregelen nemen om de reputatie en aantrekkelijkheid van duaal leren bij zowel werkgevers, leerlingen als het grote publiek te verbeteren? Welke initiatieven zult u nemen om de mentoren in de bedrijven beter te ondersteunen? Ik kijk uit naar uw antwoorden.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Kristof Slagmulder (Vlaams Belang),"Minister, uit het recent gepubliceerde jaarrapport van het Vlaams Partnerschap Duaal Leren (VPDL) 2023-2024 blijkt dat er dat jaar in het secundair onderwijs meer dan 44.000 unieke erkende werkplekken waren, waarvan 26.598 voor een duale opleiding. Dat is volgens het rapport een beperkte stijging ten opzichte van 2022-2023, maar wel een stagnatie ten opzichte van twee jaar geleden. Tegelijkertijd zien we dat het aantal leerlingen in duaal leren stijgt, namelijk van 2968 in 2022-2023 naar 4416 in 2023-2024. Deze stijging is waarschijnlijk enkel toe te schrijven aan de inkanteling van het deeltijds beroepssecundair onderwijs (dbso) in duaal leren, aangezien ook de daling van leerlingen in het dbso ook groter is dan de stijging in duaal leren. Globaal zitten we dus met een verlies van leerlingen in een bepaalde onderwijsvorm van werkplekleren. Dit zijn cijfers die nogmaals wijzen op een wezenlijk probleem inzake het huidige stelsel van duaal leren, namelijk de mismatch tussen vraag vanuit de leerlingen en aanbod vanuit het werkveld. Want enerzijds staan er in bepaalde sectoren veel werkplekken ter beschikking, maar zijn er geen leerlingen in duaal leren voor. Anderzijds zijn er in bepaalde sectoren niet genoeg werkplekken beschikbaar die voldoen aan de erkenningscriteria, waardoor leerlingen zonder werkplek geen alternatief hebben en uit het traject vallen. In het jaarverslag lezen we ook dat er vorig schooljaar heel wat erkenningen van werkplekken zijn stopgezet, een stijging van bijna 72 procent ten opzichte van het schooljaar ervoor. Dat zou dan te wijten zijn aan een reorganisatie bij een grote onderneming. In het systeem van duaal leren is het vinden van een geschikte werkplek essentieel om het traject succesvol te doorlopen. Verschillende leerlingen slagen er echter niet in om tijdig een erkende werkplek te vinden, waardoor ze administratief worden uitgeschreven en hun opleiding abrupt stopt. Omdat er in bepaalde sectoren weinig bedrijven zijn die aan de erkenningscriteria voldoen, vallen sommige leerlingen uit de boot. Bovendien is er geen garantie dat zij zonder onderbreking kunnen terugkeren naar het voltijds onderwijs, wat leidt tot frustratie bij zowel leerlingen als ouders, en zelfs schooltijdverlies kan veroorzaken. Scholen verliezen ook leerlingen omdat ze geen werkplekken vinden, wat dan weer een negatieve invloed heeft op hun organisatie en financiering. De complexe administratieve last schrikt ook heel wat bedrijven af. Met andere woorden: het duaal leren komt terecht in een vicieuze cirkel die de groei en het succes belemmeren om een volwaardige onderwijsvorm te worden. Daarom heb ik volgende vragen, minister. Hoe evalueert u de huidige mismatch en de problemen die uit het jaarrapport blijken? Beschikken scholen over voldoende middelen om leerlingen te begeleiden? Is er nood aan extra jobcoaches of trajectbegeleiders? Hoe beoordeelt u de samenwerking met sectoren, het Vlaams Partnerschap Duaal Leren en VDAB? Worden de drempels voor bedrijven voldoende in kaart gebracht? Overweegt u extra stimulansen om meer werkplekken te creëren? Welke maatregelen voorziet u om vraag en aanbod beter op elkaar af te stemmen, en te garanderen dat beschikbare werkplekken effectief worden ingevuld? Overweegt u om de regelgeving rond de erkenning en inzet van leerwerkplekken aan te passen, zodat ze beter aansluiten bij de noden van zowel ondernemingen als leerlingen? Hoe wilt u vermijden dat leerlingen zonder werkplek uit het systeem verdwijnen, zeker nu is het dbso is ingekanteld en de terugkeer naar voltijds onderwijs vaak geen optie is? Hoe voorkomt u schooltijdverlies en ongekwalificeerde uitstroom? Daarnaast kampen verschillende technische scholen voor hun praktijkgerichte opleidingen met capaciteitstekorten, dus in dat opzicht is een terugvloeiing naar de voltijds schoolse variant van de duale opleiding ook niet altijd evident. Hoe zult u garanderen dat deze leerlingen geen schooljaar verliezen en dat hun leertraject niet in het gedrang komt?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Tom Lamont (Vlaams Belang),"Minister Demir, u krijgt twee Vlaams Belangers voor de prijs van een: als dat geen fantastische manier om uw woensdagochtend te starten. Het Vlaams Partnerschap Duaal Leren publiceerde begin 2025 hun cijfers over het duaal leren in Vlaanderen. Het monitoringsrapport schreef in het voorwoord meteen al enkele aanbevelingen: draag duaal leren positief uit, vermijd administratieve lasten, versterk de samenwerking op het terrein en zet in op een sterke aanloop naar duaal leren. Duaal leren is een uitstekende vorm voor studenten die niet continu op de schoolbanken willen zitten, maar eerder hun competenties willen versterken door actief op de werkvloer aanwezig te zijn. Het partnerschap doet ook enkele aanbevelingen voor bedrijven om er zelf ook volop op in te zetten. De rol van VDAB mag hierin zeker niet worden onderschat. Collega Slagmulder keek eerder naar onderwijs, ik kijk wat meer richting VDAB. VDAB kan hier zeker zijn rol in spelen door duaal leren te promoten bij werkzoekenden die net of één jaar van de schoolbanken verdwenen zijn. VDAB kan het aanbod van de erkende partners promoten tijdens fysieke gesprekken met werkzoekenden, op jobbeurzen en via het digitale aanbod, zeker wanneer de opleidingscapaciteit van VDAB geen extra werkzoekenden toelaat. Niet alleen in het secundair onderwijs kan duaal leren een meerwaarde bieden. In West-Vlaanderen heeft Voka een pilootproject opgezet in het hoger onderwijs. Dat gebeurt in tandem met de Brugse campus van de KU Leuven. Daar worden studenten vanaf het begin van hun opleiding Industrieel Ingenieur ook onmiddellijk ondergedompeld in het ondernemerschap. Mijn vragen zijn daarom de volgende. Ziet u VDAB als een extra toeleider richting duaal leren? Wilt u daarvoor meer doen dan wat VDAB nu reeds doet? Zijn er cijfers over het aantal niet-werkende werkzoekenden die via VDAB richting duaal leren zijn toegeleid? Op welke manier zult u werkgevers overtuigen om meer in te zetten op duaal leren? Hoe wilt u de samenwerking tussen VDAB en de erkende partners of scholen verbeteren? Als laatste vraag – en ik haalde het reeds eerder aan –: in West-Vlaanderen startte Voka een pilootproject rond duaal leren in het hoger onderwijs. Hoe kijkt u als minister hiernaar en is daar reeds een eerste evaluatie van?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Stephanie D'Hose (Open Vld),"Minister, er zit een nieuw duo voor u, nu een duo van Open Vld. Het feit dat duaal leren moeilijk van de grond komt, heeft natuurlijk verschillende oorzaken. Een belangrijke oorzaak – het is ook al aangehaald door de collega’s – is toch wel het feit dat duaal leren geleden heeft onder het negatieve imago dat ouders en kinderen soms hebben over het beroeps- en technisch onderwijs. Ouders zeggen dan altijd dat hun kinderen werden toegeleid tot zogenaamde vuile jobs. Gelukkig zien we de laatste jaren toch een verhoging van de instroom in het beroeps- en technisch onderwijs, met spijtig genoeg al wat capaciteitsproblemen tot gevolg. Hopelijk betekent dit dat er nu effectief een mentaliteitswijziging is ingezet bij ouders en kinderen, maar ook bij – laat ons zeggen – de bredere samenleving, die ook kan profiteren van duaal leren. Met een mentaliteitswijziging bij het grote publiek zullen we niet tot dertigduizend leerlingen komen in 2030. Er zullen toch op het vlak van regelgeving nog wat stappen moeten worden gezet. Ik heb ook gezien dat u in uw beleidsnota daar een aantal goede aanzetten voor hebt gegeven. Ik heb dus een aantal vragen, minister. Voka heeft ook een aantal voorstellen gedaan, zoals extra inzetten op trajectbegeleiders. Je hebt de mentoren aan de kant van het werk en de trajectbegeleiders aan de kant van het onderwijs. Zij zijn natuurlijk een belangrijke schakel. Hoe staat u daartegenover? U kondigde in uw beleidsnota aan om duaal leren uit te breiden naar richtingen in de dubbele finaliteit. Om dit mogelijk te maken, zal er moeten worden ingegrepen in het minimumaantal uren dat leerlingen nu op de werkvloer moeten zijn. Trajecten van minder dan 14 uur worden nu niet als duaal beschouwd, dus daar zou dan ingegrepen moeten worden. Hoe staat u tegenover een verdere uitrol van duaal leren in het hoger onderwijs? Op welke andere vlakken gaat u inzetten op meer flexibilisering om het systeem van duaal leren vooral minder log te maken?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Nawal Maghroud (Vooruit),"Het is al een paar keer gezegd daarstraks: er is steeds meer vraag naar goed opgeleide vakmensen, maar bedrijven vinden heel moeilijk het geschikte personeel. Tegelijkertijd zoeken ouders en jongeren naar een opleiding die niet enkel theorie aanbiedt, maar ook voorbereidt op een job. Duaal leren zou eigenlijk de perfecte oplossing zijn hiervoor, maar het loopt niet zoals gehoopt. De ambities zijn hoog, maar het is nog niet het succesverhaal geworden dat we willen bereiken. De fundamenten zijn er, maar duaal leren wordt nog niet op grote schaal toegepast. Er zijn meer dan dertigduizend beschikbare werkplekken, maar er zijn maar vijfduizend jongeren die voor duaal leren hebben gekozen. Dat zijn gemiste kansen. Er is zeker nog heel veel groeipotentieel. Waarom slaagt duaal leren er niet in om meer jongeren en bedrijven aan te trekken? Ook dat werd daarstraks al vermeld. Werkgevers twijfelen om eraan mee te doen en scholen lopen tegen praktische problemen aan. Veel mensen zien het nog altijd als minderwaardig in vergelijking met de klassieke studierichtingen. Nochtans is het echt wel een win-win. We zien ook positieve voorbeelden, meer bepaald in mijn eigen provincie. De heer Lamont heeft het daarstraks ook al aangehaald. Er is een pilootproject aan de KU Leuven waar studenten industrieel ingenieur in aanraking komen met ondernemerschap. Met Vooruit vinden we het heel belangrijk om te pleiten voor kwalitatief en toegankelijk onderwijs dat jongeren echt kansen biedt op de arbeidsmarkt. Duaal leren kan hierbij een belangrijke rol spelen. In het regeerakkoord staat ook dat duaal leren versterkt wordt, dat het systeem soepeler wordt, zodat scholen en bedrijven minder afhaken en er extra kansen komen voor praktijkgericht onderwijs. Daarom heb ik enkele vragen voor u, minister. Wat ziet u als de belangrijkste drempels die vandaag nog in de weg staan van een bredere uitrol van duaal leren? Welke concrete maatregelen overweegt u om werkgevers te overtuigen om zich actiever in te zetten voor duaal leren en om scholen beter te ondersteunen bij de organisatie van die trajecten? Bent u bereid om succesvolle initiatieven zoals dat van de KU Leuven grondig te evalueren, en om te bekijken hoe duaal leren ook in het hoger onderwijs kan worden verankerd? In het regeerakkoord staat dat duaal leren flexibeler moet worden. Welke stappen worden ondernomen om dit te realiseren? Tot slot, hoe ziet u een intensief traject werkplekleren gecoördineerd door scholen? Hoe zult u dat concreet vormgeven en met welke timing?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Minister Zuhal Demir,"Collega's, het zijn heel wat vragen, maar liefst 28. Dat is een heel pak vragen. Dat is terecht, denk ik. Het is natuurlijk iets belangrijks, omdat we met z’n allen geloven in duaal leren, in het voorbereiden van jongeren op de arbeidsmarkt, om ze kennis en vaardigheden te laten verwerven, zowel in de klas als op de werkvloer. Aan die finaliteit twijfelt niemand, denk ik. Sinds 2022 kan men in het volwassenenonderwijs ook een beroepskwalificatie behalen via duaal leren. Naast die studiebekrachtiging leren we uit de schoolverlatersstudie van VDAB dat leerlingen duaal leren een jaar nadat ze de school hebben verlaten, beduidend minder als werkzoekende geregistreerd staan dan de leerlingen die een niet-duale opleiding afwerken en nadien de school verlaten. Van de schoolverlaters uit 2022 die een duale opleiding hebben gevolgd, was 5,8 procent geregistreerd als werkzoekende in juni 2023. Dat is lager dan het gemiddelde voor alle schoolverlaters na het secundair onderwijs. Ik geloof sterk dat het contact met de werkvloer tijdens de opleiding een meerwaarde betekent voor de verschillende betrokken partijen. Leerlingen ervaren de job echt en leren ook op de werkvloer. Dat wordt ook expliciet gevaloriseerd. Bovendien worden er bij duaal leren expliciet nieuwe competenties aangeleerd. Op die manier gaat duaal leren verder dan een stage waarbij geleerde competenties worden ingeoefend. Enerzijds staan scholen en Syntra-opleidingscentra in voor het aanbod van duale opleidingen, wat in de praktijk telkens in samenwerking met een onderneming wordt uitgerold. Scholen blijven daarbij natuurlijk de eindverantwoordelijke voor de opleiding, de evaluatie en de studiebekrachtiging. De trajectbegeleider van de school en de mentor op de werkplek vormen daarbij een tandem. Ik denk dat we moeten bekijken waar we dat moeten versterken, zowel op scholen als bij bedrijven. Anderzijds is het Vlaams Partnerschap Duaal Leren bevoegd voor het uitbouwen van een netwerk van voldoende en kwalitatieve leerwerkplekken binnen ondernemingen. Het werkt hiervoor samen met twintig sectorpartnerschappen. Onderwijs en de sociale partners zetten daarbij samen in op het mobiliseren en het erkennen van leerwerkplekken en het opleiden van mentoren. Die partnerschappen zorgen ervoor dat mismatches en specifieke uitdagingen in de juiste context besproken kunnen worden. Binnen dat kader zijn de sectorale vormingsfondsen ook bevoegd voor het erkennen van ondernemingen als kwalitatieve leerwerkplekken. Ik denk ook dat we binnen het Vlaams Partnerschap Duaal Leren moeten onderzoeken waar de problemen en drempels liggen bij de sectoren. De collega's hebben ook terecht verwezen naar de ambitie van Voka, dat eveneens een versnelling wenst. Ik denk dat het concept op zich goed is. De bedoeling is goed, maar we zouden toch wel veel meer leerlingen moeten bereiken, maar daarvoor moeten we wel een aantal zaken doen, denk ik. We hebben ook een aanzet gegeven in de beleidsnota. Ten eerste is het imago van duaal leren cruciaal. Dat is heel belangrijk. Daarmee begint het natuurlijk. Het moet aantrekkelijk en interessant zijn. Het negatieve beeld van duaal leren dat toch nog vaak heerst bij ouders, en soms ook bij leerlingen, moet absoluut weg. Dat heeft natuurlijk ook een impact op de mate waarin duaal leren kan groeien. Het is belangrijk, denk ik, dat we met alle betrokken actoren samen bekijken hoe we correct en positief blijven communiceren over duaal leren. Een tweede punt is het verder optimaliseren van duaal leren, arbeidsmarktgerichte richtingen en richtingen met een dubbele finaliteit. We moeten het systeem flexibeler maken, waardoor scholen en bedrijven nog meer en blijvend kiezen voor duaal leren. Er zijn verschillende drempels die scholen ervaren, zoals bijvoorbeeld het vereenvoudigen van de programmatie van duaal leren en de overgangen van de duale naar de niet-duale leerweg. Dat is een grote drempel. Bij bedrijven is de administratie uiteraard een drempel, maar er is ook het vraagstuk over wie het duaal leren organiseert. Binnen de dubbele finaliteit liggen er ook nog onbenutte kansen. Ik bekijk bijvoorbeeld het minimumaandeel lesuren op de werkplek, zodat de eindtermen kunnen worden behaald binnen de dubbele finaliteit. Anderzijds zouden we ook met een open blik naar andere opportuniteiten moeten kijken. Ik wil ook aangeven dat er momenteel al duale projecten zijn van minder dan veertien uren. Als de sector en koepels akkoord zijn, dan kan er afgeweken worden van die veertien uren, maar in de praktijk weten we dat dat ook een pijnpunt is. Voor mij is het dus ook een piste om te bekijken of we het aantal uren kunnen herevalueren. Anderzijds moet de kwaliteit wel hoog blijven. Ik vind niet dat we mogen inboeten op kwaliteit. De mismatch tussen het aanbod van leerwerkplekken en leerlingen op het opleidingsaanbod wordt ook aangehaald door verschillende parlementsleden. Niet alle leerlingen vinden gemakkelijk een werkplek, en niet alle geïnteresseerde werkplekken vinden een leerling. Scholen bieden niet altijd opleidingen aan waarvoor er ondernemingen in hun buurt liggen. Vraag en aanbod moeten ook lokaal op elkaar worden afgestemd. Scholen zijn vrij om hun opleidingsaanbod vorm te geven. Daarbij is het belangrijk dat dit geïnformeerd gebeurt. Kies je als school voor een duaal aanbod, laat je dan ook inspireren door de ondernemingen in je eigen regio. Naast de opdracht van de partnerschappen van duaal leren, kijk ik ook naar de regionale technologische centra. Ik denk dat zij ook een belangrijke bruggenbouwer kunnen zijn tussen scholen en lokale ondernemingen, vooral om de regionale matching te versterken. Door het opleidingsaanbod af te stemmen op de lokale arbeidsmarkt en op de leerkansen bij bedrijven, vermijd je ook situaties waarbij leerlingen geen plek vinden in de eigen buurt. De rol van de regionale technologische centra wil ik verder bekijken en versterken, zeker op het vlak van de mismatch. Trajectbegeleiding is natuurlijk cruciaal om leerlingen een kwaliteitsvol traject te laten lopen. Scholen krijgen dezelfde omkadering voor duaal leren als voor voltijdse richtingen. Het verschil tussen beide ligt vooral op het vlak van de inzet van middelen. Op dit moment is het zo dat scholen daar autonoom in zijn. Voor voltijdse richtingen is de inzet meer gericht op het personeel in de klas. Voor duaal leren dient de inzet eerder rekening te houden met de trajectbegeleiding. Er kunnen ook andere keuzes gemaakt worden voor de inzet van het personeel in de school. Ook dat item nemen we natuurlijk mee in de grote oefening. Scholen ervaren ook een spanningsveld tussen duaal leren enerzijds, waarvan het werkplekleren een essentiële component uitmaakt, en anderzijds het kwalificeren van leerlingen die geen werkplek vinden of een werkplek verliezen. Ik denk dus dat het belangrijk is dat we met een adequate oplossing komen. Je hebt natuurlijk drempels voor duaal leren in de federale regelgeving. Dat hoor ik vooral bij werkgevers als ik ze bezoek. Daarover zal ik ook met de federale collega's moeten samenzitten. Dat gaat dan vooral over de arbeidsongevallenverzekering en de complexiteit die gepaard gaat met het afsluiten daarvan voor duaal leren. Dat zijn dus een zestal punten waar we aan moeten werken. Ik geloof heel sterk in het concept. Ik ga ook kijken hoe het komt dat het bijvoorbeeld wel heel goed gaat in Oostenrijk, Zwitserland en Duitsland. Dat zijn toch wel voorbeeldlanden, denk ik. Ik ga ook bekijken hoe zij dat daar doen en hoe het komt dat het daar zo vlot gaat. Het is, denk ik, wel fundamenteel – dat heb ik ook aan de collega's van de SERV-partners (Sociaal-Economische Raad van Vlaanderen) gezegd – dat we samen aan tafel zitten met de partners van Werk en Onderwijs. Dat is wel het meest fundamentele. We zullen keuzes moeten maken, want nu wordt het soms door Werk getrokken, en soms door Onderwijs. Het zit daar wat tussenin. We durven geen keuzes te maken. We willen een beetje van alles: zowel Onderwijs, als Werk. Ik denk dat we eens moeten samenzitten met alle partners van Onderwijs en Werk, zodat iedereen zijn besognes, zijn frustraties, en alles op tafel legt, zodat we daar een duidelijke en heldere keuze in maken",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Tom Ongena (Open Vld),"Dank u wel voor de antwoorden, minister. Zoals u zelf zegt, zit dat concept eigenlijk heel goed in elkaar. Je geeft leerlingen namelijk de kans om al op de werkvloer te leren. Zeker als men de schoolbanken misschien al wat beu is, is dat een manier om zich al nuttig te maken en ook bij te leren. Langs de andere kant geef je bedrijven de kans om toekomstige werknemers voor een stuk zelf mee op te leiden, en om op die manier sneller knelpuntvacatures ingevuld te krijgen. Dan is het toch vreemd dat het in Vlaanderen zo moeilijk loopt. U verwees ook naar Duitsland en Oostenrijk. In de vorige legislatuur zijn we met de commissie naar De Wijnpers geweest, een secundaire provinciale school in Vlaams-Brabant. Ze hebben daar eigenlijk heel veel ervaring mee. Ze hebben echt heel wat opleidingen doelbewust gekozen. Ze stellen die ook open voor duaal leren. We hebben toen ook heel wat tips meegekregen. Eigenlijk komt het neer op twee dingen: onbekend is onbemind. Ik denk dat er veel meer nood is aan het promoten van het concept, niet enkel in de sectorfederaties, maar tot op de boer en het bedrijf toe. We moeten echt de boer opgaan en bedrijven zelf benaderen. Ik denk dat Voka, de SERV en de sectorfederaties een belangrijke rol kunnen spelen om het echt te promoten, om de kansen aan te geven en om te tonen wat de opportuniteiten zijn voor het bedrijf zelf. Ten tweede moeten we drempels en regels wegwerken. U hebt er zelf ook naar verwezen. Ik denk dat een groot probleem misschien te maken heeft met het feit dat je in een duaal systeem zit. Je zit tussen schip en wal. Het is niet duidelijk wie zich moet opwerpen. Het resultaat is dat we met een overgereguleerd systeem zitten, waardoor de aantrekkelijkheid omlaag gaat. Met het promoten en het vereenvoudigen van het systeem gaan we dus al heel veel winst kunnen boeken. Mijn vraag is: ziet u nog mogelijkheden rond die twee hoofdassen? Ziet u in dat verband nog maatregelen of initiatieven?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Kristof Slagmulder (Vlaams Belang),"Minister, bedankt voor uw antwoord. We moeten die drempels inderdaad zo veel mogelijk wegwerken, maar ook die stopzettingen blijven een groot probleem. Heel wat leerlingen duaal leren vinden bij de start van het schooljaar niet op tijd een werkplek. Wat krijgen ze dan te horen van de school? Ze vernemen dat hun traject stopt, wat tot heel wat teleurstelling leidt, zowel bij de leerlingen als bij de ouders. Bovendien is er op dit moment ook geen enkele garantie dat een leerling zijn opleiding voltijds kan verderzetten als hij wordt uitgeschreven uit duaal leren omdat hij geen werkplek heeft. Dat is een fundamentele fout in het decreet. Het wordt dan ook hoog tijd dat uw regering hier een regelgevende mouw aan past. Het probleem is ook breder. Scholen staan voor een enorme onzekerheid. Hoe kunnen ze een stabiel en doordacht beleid voor duaal leren uitwerken als het hele systeem afhangt van het onvoorspelbare aanbod aan werkplekken? Er is bovendien geen enkele druk of verplichting om die werkplekken effectief te voorzien. Dat maakt het voor scholen haast onmogelijk om een meerjarenplan op te zetten. Door de vorige ministers van Onderwijs en Werk is er wel een actieplan opgestart om duaal leren te versterken, maar zijn er eigenlijk al tussentijdse evaluaties van gebeurd? Wordt die structurele onzekerheid voor scholen meegenomen in de globale evaluatie van duaal leren, zoals aangekondigd in uw beleidsnota? En vooral, wanneer mogen we daar dan resultaten van verwachten?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Tom Lamont (Vlaams Belang),"Collega Ongena haalde het reeds aan: onbekend is onbemind. We kunnen duaal leren een pak meer in de kijker zetten, ook door een betere afstemming met VDAB en de bedrijven. De optie van duaal leren kan ook vanuit VDAB meer worden aangebracht. Iedere stageplek vanuit VDAB is ook een potentiële duale leerplek. VDAB organiseert bijvoorbeeld jobbeurzen over heel Vlaanderen. Op zo'n beurs komen er ook vaak leerlingen op bezoek uit het vijfde, zesde en zevende jaar. Dat zijn eigenlijk allemaal mogelijkheden om duaal leren positief in de kijker te zetten. Bent u bereid om de komende jaren dergelijke initiatieven te nemen om duaal leren positief onder de aandacht te brengen?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Stephanie D'Hose (Open Vld),"Dank u wel voor uw antwoorden, minister. Ik ben toch wel blij dat u ook gelooft in het concept van duaal leren. Ik wil graag terugkomen op de dubbele finaliteit. Het is belangrijk om het imago van duaal leren te versterken, omdat het nu vooral een bso-verhaal is. De verdere uitrol richting richtingen met een dubbele finaliteit kan duaal leren een boost geven en een opstap geven naar het hoger onderwijs. Ik vroeg me af hoe u daarover denkt. Ik ben het ook met u eens. We gaan echt duidelijke keuzes moeten durven maken. Dan kijk ik bijvoorbeeld naar de aanloopfase. Ik druk me nu zacht uit, maar die aanloopfase verloopt niet optimaal. Ik denk dat het onze verdomde plicht is als maatschappij om een oplossing te vinden voor jongeren die niet arbeidsrijp zijn. Ik denk dat we daar een aangepast traject voor moeten vinden in de beroepskwalificerende trajecten. Het systeem van leerjobs kan daarbij een vehikel zijn, zonder de focus op de algemene vorming te verliezen. Ik vroeg me af hoe u daarnaar kijkt.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Nawal Maghroud (Vooruit),"We moeten inderdaad werken aan het imago. Er moet eigenlijk een soort van ‘employer branding’ komen. Zoals bedrijven dat doen om hun eigen jobs aan te prijzen, zou je dat ook moeten doen voor duaal leren, zodat jongeren weten dat het iets goeds is, want op dit moment wordt dat nog altijd als minderwaardig gezien, zoals eerder werd gezegd. We moeten ook durven kijken naar het buitenland, waar het wel goed loopt. Wat u hebt aangehaald – om regionaal te kijken of er wel een match is tussen het opleidingsaanbod en de regio – is heel belangrijk, zeker voor West-Vlaanderen. Ten slotte heb ik nog een vraag voor u. In het regeerakkoord wordt gesproken over de groeifase, over de jongeren die uitvallen. Hoe wilt u dit concreet aanpakken? Hoe ziet u dat?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Kim Buyst (Groen),"Het werd al gezegd: de vraag naar sterk geschoold technisch personeel is hoog. Een sterk technisch en een sterk beroepsonderwijs speelt daarin een belangrijke rol, maar ook duaal leren. Die discussie is niet vreemd of nieuw. Het is een discussie die in 2022, bij de invoering van het decreet, ook werd gevoerd. Dezelfde drempels werden toen opgevoerd. De Vlaamse Regering, toen waren dat minister Weyts en minister Crevits, zou samen met een plan van aanpak komen om ervoor te zorgen dat duaal leren een betere start zou kunnen nemen dan het eigenlijk heeft genomen. Het is toch duidelijk dat ze daarin zijn gefaald. Minister, met Groen hebben we vertrouwen dat bedrijven echt wel klaarstaan om leerlingen op te leiden tot kwalitatieve, breed geschoolde werknemers. We hebben er vertrouwen in dat scholen hun leerlingen willen inzetten op basis van hun talenten. Minister, ik heb twee extra vragen voor u. Als het gaat over duaal leren, gaat het inderdaad over leerlingen die al arbeidsrijp zijn en klaar zijn om op werkplekken te leren, maar er zijn ook nog heel wat leerlingen die daar niet klaar voor zijn. Daarvoor heb je de aanloopfase, maar eventueel ook de groeifase. Mijn vraag is op welke manier u daar vorm aan wilt geven. De Vlaamse Onderwijsraad (Vlor) heeft al een heel mooi stuk geschreven over die groeifase. Is dat iets waaraan u werkt? Mijn tweede vraag gaat over iets dat we ook al hadden besproken in een vorige Commissie voor Onderwijs. De stagebegeleiders zijn zo belangrijk. Je kunt als student wel op een werkplek aankomen, maar het is belangrijk om te bekijken hoe je door een begeleider wordt begeleid op die werkplek. Op welke manier gaat deze overheid die stagebegeleiders nog meer ondersteunen?",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Katrien Houtmeyers (N-VA),"Minister, ik denk dat we het er allemaal over eens zijn dat duaal leren een zeer waardevol instrument is. Ik ga dan ook niet herhalen wat er allemaal al gezegd is. Maar in de vraag van collega Slagmulder wordt verwezen naar een opvallende, significante stijging van het aantal werkplekken dat is stopgezet. Het verslag geeft daar een verklaring voor, namelijk dat het over een reorganisatie gaat bij één grote onderneming met veel erkenningen. Kunt u daar misschien nog iets meer toelichting over geven? Want als het gaat over één grote onderneming die zo'n significante impact heeft, is dat toch niet onbelangrijk, lijkt me.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Minister Zuhal Demir,"Misschien moet ik de vraag rond de stopzetting van zeshonderd plekken bij een groot bedrijf even corrigeren. Ik denk dat collega Slagmulder en collega Houtmeyers daarnaar verwezen. We hebben dat inderdaad nagevraagd. Het gaat over Colruyt Group. Dat kwam door een grote reorganisatie. Ze zijn veranderd van ondernemingsnummer, waardoor het systeem een automatische stopzetting van de erkenningen van die plek deed. De diensten hebben dan onmiddellijk contact opgenomen met Colruyt Group. Dat was ook helemaal niet de bedoeling, maar het had gewoon te maken met het feit dat ze met hun vestigingen aan een ander ondernemingsnummer waren gekoppeld. Ze hebben dat ondertussen ook in orde gebracht. Er is ook overleg geweest met de werkplekbegeleiders. Colruyt heeft alle erkenningsaanvragen opnieuw ingediend onder de onderneming Colruyt Food Retail. Onder dat ondernemingsnummer zijn er sindsdien dus 549 erkenningsaanvragen ingediend, waarvan er momenteel 484 zijn goedgekeurd. Het is dus een puur administratief gegeven. Het is niet zo dat Colruyt daarmee is gestopt. Het had te maken met het ondernemingsnummer. Ik heb verwezen naar de drempels die we moeten wegwerken, zowel op het Vlaamse niveau als met de arbeidsongevallenverzekering. Dat laatste hoor ik toch wel vaak als ik bij werkgevers kom. Dat is een issue met de federale collega's, maar daarover wil ik ook samenzitten. Ten tweede is er het imago. Perceptie is alles, zegt men vaak. Dat is natuurlijk ook in dezen heel belangrijk. We hebben afgesproken met sectorale partnerschappen dat we ook een soort branding of rebranding zullen doen van het imago, zodra we die overregulering en drempels hebben aangepakt, maar we gaan het concept in zijn finaliteit wel behouden. We willen de opties voor het hoger onderwijs ook mee bekijken, collega D’Hose. Wat de twee extra vragen of opmerkingen van collega Buyst betreft: je hebt leerlingen die klaar zijn om hun talenten en skills verder te ontplooien op de arbeidsmarkt, maar je hebt natuurlijk ook die andere groep. Daar heeft collega D’Hose ook naar verwezen. We gaan het advies nader bekijken en nemen dat mee bij het herdenken van het concept, want ik geloof daar heel hard in. Ik denk echt dat dat de ideale school is voor heel wat leerlingen die een beroep of een ambacht willen leren. Voor hen moeten er zo weinig mogelijk drempels en zo weinig mogelijk overregulering zijn. We moeten eens bekijken hoe ze dat doen in Duitsland, Zwitserland en Oostenrijk. Je hebt ook die andere groep leerlingen. Ik denk dat we daar anders naar moeten kijken, om ze goed op te volgen en daar een antwoord op te bieden. Dan heb je natuurlijk ook de mismatch. Zoals ik zei, zie ik daarin een rol voor de regionale technologische centra. In ieder geval is er veel werk rond duaal leren. Dat is voor mij als minister van Onderwijs en Werk een heel belangrijke werf die ik samen met de SERV bekijk. Ik heb hun ook gezegd dat dat, samen met het opleidingsoffensief, een tweede belangrijk item is dat we samen moeten aanpakken. Zoals de collega’s zeggen, zijn we daar inderdaad al lang over bezig en al lang over aan het praten in Vlaanderen, maar het komt precies maar niet tevoorschijn. Ik denk oprecht dat dat te maken heeft met het maken van keuzes. Daarom is het heel belangrijk dat we de partners van Onderwijs en de partners van Werk samen zetten en duidelijke keuzes maken. Nu valt het tussen schip en wal en komt er heel weinig uit de bus. Als we beide partners – Onderwijs en Werk – hun besognes, bezorgdheden en frustraties op tafel laten leggen – want er leeft wel wat –, dan denk ik dat we goed kunnen doorpraten en keuzes kunnen maken.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Tom Ongena (Open Vld),"Minister, ik denk dat het probleem van duaal leren is zoals het probleem dat je hebt bij touwtrekken. Aan de ene kant staan de mensen van Onderwijs. Ik heb het advies van de Vlor ook gelezen, die waken natuurlijk over de kwaliteit van onderwijs en willen heel veel garanties. Langs de andere kant heb je werkgevers die niet te veel lastiggevallen willen worden met regeltjes. Ze willen gerust worden gelaten en die mensen gewoon goed opleiden. Op dit moment trekken ze elk aan de andere kant van het touw en staat het stil. Minister, ik hoop dat u erin slaagt om die twee samen te krijgen, want daar zit echt wel het fundamentele probleem. Ik ga niet vragen om in de ene of de andere richting aan het touw te trekken, maar wel om er toch voor te zorgen dat we vooruit geraken en dat we toch ergens geraken. Ik ben hoopvol. Ik vermoed dat we het hier nog vaker gaan hebben over duaal leren.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Kristof Slagmulder (Vlaams Belang),"Minister, duaal leren is en blijft een sterk concept. We hebben dat ook altijd gesteund vanuit het Vlaams Belang. Het biedt jongeren die minder schoolgericht zijn, maar die wel willen leren, een waardevol traject. Maar we mogen ook niet naïef zijn: niet elke leerling die schoolmoe is, past in dat systeem. Kijk maar naar de miserie met de inkanteling van het dbso. De inschrijvingscijfers tonen aan dat duaal leren nog steeds te weinig jongeren aanspreekt. Bovendien blijven we met dezelfde problemen zitten als in de vorige legislaturen. Uw voorgangers hebben die problemen in het verleden vaak afgedaan als kinderziektes, maar dat klopt niet. Het gaat over structurele weeffouten die het succes van het systeem in de weg staan. Het is dus geen kwestie meer van tijd geven, maar van dringend ingrijpen. Daarom moet uw Vlaamse Regering de anomalieën zo snel mogelijk uit de regelgeving halen, minister, toch als u echt wilt dat duaal leren een volwaardige en succesvolle leerweg wordt.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Tom Lamont (Vlaams Belang),"We blijven er nog altijd bij dat er veel beter kan worden afgestemd. In de vorige legislatuur hebben we dan ook een lans gebroken om de opleidingscentra van VDAB open te stellen, om leerlingen die duaal leren willen volgen, een opleiding aan te bieden in het opleidingscentrum van VDAB. Door afstemmingen tussen VDAB, de middelbare scholen, maar ook door de werkgevers uit te nodigen als er leerlingen aanwezig zijn, kun je hun meteen ook de juiste arbeidsattitudes bijbrengen. Er werd ook gesproken over de regionale technologische centra. In Oost-Vlaanderen werd er een pilootproject opgestart om die RTC’s een stem te geven op jobbeurzen. Het resultaat was dat zeven bedrijven hun werkvloer onmiddellijk wilden openstellen voor studenten. Promoten en in de kijker zetten is goed, schakelen en actie ondernemen is nog beter.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Stephanie D'Hose (Open Vld),"Minister, er is toch één voordeel, denk ik: u combineert beide bevoegdheden. Als er dus ruzie hoeft te worden gemaakt, kunt u dat met uzelf doen. (Opmerkingen van minister Zuhal Demir. Gelach) Ik kan dus alleen maar zeggen dat het een opportuniteit is. We gaan ervan uit dat we echt wel serieuze stappen vooruit kunnen zetten.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de toekomstige ontwikkeling van duaal leren,,,,speech,,Nawal Maghroud (Vooruit),"Minister, ik twijfel er niet aan dat u goed ruzie kunt maken met uzelf. Dat is goed, want duaal leren is heel belangrijk. We moeten werken aan het imago. Het systeem moet veel flexibeler en veel eenvoudiger, want als we tegen 2030 ongeveer dertigduizend jongeren in zo’n traject willen, moeten we werk maken van duaal leren.",woensdag 26 februari 2025,1875559.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875559
over de impact van AI op de arbeidsmarkt,,,,speech,,Tom Ongena (Open Vld),"Misschien moet er niet worden heronderhandeld door partijen, maar kun je gewoon vragen aan ChatGPT om het op te lossen. Ik wil het hebben over artificiële intelligentie. Het is niet nieuw natuurlijk; we kennen het ondertussen allemaal wel. We gebruiken het misschien af en toe, veel, vaak of al eens. Maar het begint natuurlijk ook haar intrede te doen op onze werkvloer. Onlangs las ik een artikel over de prognoses van een aantal toplui van grote AI-bedrijven en zij zijn zeer ambitieus: zij verwachten de introductie van Artificial General Intelligence (AGI) als volgende stap tegen ten laatste 2030. Ik ken er niet veel van, maar ik heb begrepen dat dat eigenlijk een AI-plus is. Het begint zelfstandig na te denken en het heeft heel wat meer potentieel dan de ChatGPT’s van vandaag. Of het zover komt, zullen we wel zien, maar in ieder geval lijkt het mij toch voldoende als waarschuwing om eens goed na te gaan wat de gevolgen kunnen zijn van heel de AI-evolutie voor onze arbeidsmarkt. Daar gaat mijn vraag eigenlijk ook over. De verwachting is dat er toch wel wat jobs geautomatiseerd kunnen worden. De grootste impact wordt verwacht op jobs die vooral bestaan uit cognitieve taken, zoals schrijven, programmeren en het geven van juridisch advies. Vertaler zijn is, denk ik, op dit moment ook een uitdaging. Daarnaast heeft AGI ook een positieve zijde, vermits sommige werknemers er ook voordeel uit kunnen halen voor hun job en het allicht ook aanleiding kan geven tot het ontstaan van nieuwe jobs. Kortom, er zijn mogelijkheden en evoluties in de twee richtingen. Maar het dwingt ons om toch eens na te denken over de gevolgen voor onze arbeidsmarkt, zodat we toch een antwoord kunnen bieden op de transformaties op het vlak van jobinhoud, jobverlies en jobopportuniteiten. Daarom, minister, heb ik deze vragen voor u. Hoe ziet u de rol van AI in de werking van onze Vlaamse arbeidsmarkt? Worden er al initiatieven genomen om onze bedrijven te begeleiden in een toekomstgericht hr-beleid dat rekening houdt met de ontwikkelingen inzake AI? Wordt er op basis van beschikbare rapporten over de evolutie van AI een SWOT-analyse (strengths, weaknesses, opportunities, threats) gemaakt over de impact ervan op onze Vlaamse arbeidsmarkt? Zult u die impact verder wetenschappelijk en systematisch laten onderzoeken? Gaat u de relevante data over de impact van AI op de Vlaamse arbeidsmarkt verzamelen en mogelijk jobverlies ten gevolge daarvan laten monitoren? En vooral: gaat u initiatieven nemen om werknemers wiens jobs bedreigd worden te heroriënteren naar sectoren die meer toekomstgericht zijn?",woensdag 26 februari 2025,1875775.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875775
over de impact van AI op de arbeidsmarkt,,,,speech,,Minister Zuhal Demir,"Dank u wel, collega Ongena, voor de zeer terechte tussenkomst over de rol van artificiële intelligentie op de werking van onze arbeidsmarkt. Er zijn verschillende studies in Vlaanderen die ook een uitspraak doen over de impact van artificiële intelligentie op jobs. De cijfers verschillen soms wel wat, maar ik denk wel dat ze aantonen dat het een grote impact zal hebben. Vandaar is er de AI-barometer die de Vlaamse Regering jaarlijks laat uitvoeren om de implementatie van artificiële intelligentie bij de Vlaamse bedrijven in kaart te brengen. Die toont ons dat er drie belangrijke drempels zijn die bedrijven ondervinden. Ik denk ook dat we aan die drie drempels zullen moeten werken. De eerste drempel is het gebrek aan relevante kennis, vaardigheden en ervaring binnen de onderneming. Dat vormt de grootste uitdaging. Dat wordt op de voet gevolgd door de moeilijkheden met het inschatten van mogelijke toepassingen van artificiële intelligentie. Ten derde zijn er moeilijkheden om nieuwe werknemers met de juiste kennis, vaardigheden en ervaring aan te werven. Heel wat bedrijven delen mij ook mee dat er een gebrek is aan kennis. Zij gaan naar het buitenland om opleidingen en cursussen te volgen. Ik denk dus dat het de taak is van onze universiteiten om in opleidingen of studies te voorzien. Op dat vlak hinken we nog wat achterop. Wij hebben dit item ook met de hogescholen en universiteiten opgenomen. We hebben hen die vraag gesteld en we gaan kijken wat er uit de bus komt. Zo niet, denk ik dat we daar echt zelf rond moeten gaan werken. VDAB kan natuurlijk al laagdrempelige opleidingen voorzien, maar als ik hoor dat bedrijven al naar Amerika moeten gaan voor heel specifieke opleidingen, dan denk ik dat dat een gemiste kans is voor onze universiteiten om in dat gat te springen. Ik kom bij uw tweede vraag. We ondersteunen bedrijven met competentieprognoses op verschillende niveaus, op het niveau van de arbeidsmarkt met Steunpunt Werk. Deze macroprognoses zullen ons een breed zicht geven op de toekomstige noden op vlak van jobs en competenties in Vlaanderen. Ik heb ook aan mijn kabinet gevraagd om te kijken wat de impact is op jobs, op korte termijn, maar ook op lange termijn. Welke jobs gaan weg? Welke jobs komen er bijvoorbeeld bij? Ik denk dat het belangrijk is dat we die oefening maken, dat we ook voorbereid zijn voor de toekomst, zodat we ook het hele arsenaal aan opleidingen in Vlaanderen kunnen aanpassen aan de toekomstige jobs. U weet dat we ook bezig zijn om samen met de SERV-partners (Sociaal-Economische Raad van Vlaanderen) te kijken naar al die opleidingen, de opleidingen bij VDAB, bij Syntra en bij het volwassenenonderwijs. Dat zou ik dan ook graag op elkaar willen afstemmen. Op het niveau van de sectoren gaan we ook aan de slag met verdiepende competentieprognoses via het ESF-programma (Europees Sociaal Fonds) ‘intersectorale samenwerking’. De prognoses gaan nog meer in detail in op, bijvoorbeeld, een specifieke sector, regio, cluster, of op een bepaalde innovatie. In deze prognoses zullen telkens ook innovatieactoren, werkactoren en opleidingsactoren betrokken worden, uiteraard ook in zeer nauwe samenwerking met heel wat ondernemingen en sectoren. En als laatste, op het niveau van de bedrijven, wordt dit voorjaar ook nog een overheidsopdracht, ‘microprognose: competentiecheck’, gelanceerd. Met deze opdrachten wil ik ook organisaties ondersteunen om proactief na te denken over competentieveranderingen in de eigen organisatie. Binnen Europa WSE (Werk en Sociale Economie) zijn er nog verschillende initiatieven die bedrijven ondersteunen. Zo kunnen ondernemingen via de oproep ‘Anders Organiseren’ subsidie krijgen voor interne projecten die hen ook helpen om een lerende en innovatieve organisatie te worden. Dit kan bijvoorbeeld ook gaan over ondersteunende technologieën zoals artificiële intelligentie. Daarnaast komt dit voorjaar ook de raamovereenkomst ‘Drive 2’, waarbij Vlaamse kmo’s begeleiding krijgen om hun hr-beleid toekomstbestendig te maken. Artificiële-intelligentieontwikkelingen kunnen dan ook een belangrijke reden zijn om dat beleid aan te passen. De begeleiding komt van erkende hr-dienstverleners die werken op basis van onderbouwde methodes, met als doel natuurlijk de motivatie van de medewerkers op peil te houden. Samen met de sectororganisaties werken we ook aan een manier om te begrijpen hoe artificiële intelligentie ook de jobs in verschillende sectoren beïnvloedt. We kijken ook naar wat nodig is qua opleidingen en bijscholing, zoals ik daarnet al gezegd heb. We hebben dus heel wat tools waarmee we bedrijven op verschillende manieren kunnen helpen, en ook de voorbereiding maken, waarbij artificiële intelligentie als uitdaging wordt meegenomen, maar dan ook tegelijk een hulpmiddel kan zijn. Ik ga over naar uw derde vraag. We hebben nog geen officiële SWOT-analyse gemaakt. Nu, binnen het Vlaams Beleidsplan Artificiële Intelligentie van collega Diependaele hebben we een goed overzicht van de sterktes en zwaktes van artificiële intelligentie in Vlaanderen. Organisaties zoals de Vlaamse AI Academie ( VAIA) en het Kenniscentrum Data & Maatschappij helpen ons ook voortdurend bij het verfijnen van de kennis. Het beleidsplan legt ook de nadruk op bewustwording en opleiding. Ik ga verder met uw vierde vraag. Een opleidingsaanbod – zoals u ook terecht aangeeft – moet aansluiten bij de noden van vandaag en morgen, en is dus ook een belangrijk element dat ik mee opneem in heel het verhaal rond opleidingsinitiatieven. Ik ga over naar uw voorlaatste vraag. Ik zal de impact van artificiële intelligentie op de arbeidsmarkt dus sowieso goed opvolgen, omdat die technologie natuurlijk snel verandert. Ik denk dat we ook geregeld moeten bijsturen en aansturen. De barometer geeft bijvoorbeeld al nuttige info over hoe artificiële intelligentie bedrijven beïnvloedt, inclusief impact op werk en of werknemers opleidingen volgen. Ook cijfers over digitale vaardigheden geven belangrijke inzichten. Zo blijkt uit gegevens van de Koning Boudewijnstichting dat 46 procent van de Vlamingen digitaal kwetsbaar is, met bepaalde risicogroepen waar dit nog hoger is. Wat de laatste vraag betreft: binnen VDAB zijn er verschillende tools ontwikkeld, zoals ‘Jobbereik’, ‘Oriënt’ en ‘Competentiecheck voor individuen’ – check, dus geen cheque, maar check, dat is belangrijk om te weten. Deze tools helpen werknemers om zich te heroriënteren naar andere beroepen, rekening houdend met hun vaardigheden en interesses. Ze zijn beschikbaar op de VDAB-website. Eenieder kan ze gebruiken. Daarnaast heeft VDAB zelf een analyse gemaakt over de toekomst van onze arbeidsmarkt, en dus de mogelijke impact van artificiële intelligentie op de werkgelegenheid in kaart gebracht. De onderzoekers concluderen dat artificiële intelligentie potentie heeft om de arbeidsmarkt en de werkprocessen fundamenteel te veranderen. Terwijl sommige jobs, vooral routinetaken, vervangen kunnen worden door artificiële intelligentie, creëert technologie ook nieuwe jobs, en verandert bestaande jobs door ze meer strategisch en creatief te maken. De verwachting is wel dat de vraag naar hoogopgeleiden groeit, terwijl de behoefte aan laagopgeleiden in bepaalde sectoren zal afnemen. Dat is natuurlijk ook wel weer een reden om ons onderwijs en onze onderwijskwaliteit opnieuw zo snel mogelijk te verhogen.",woensdag 26 februari 2025,1875775.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875775
over de impact van AI op de arbeidsmarkt,,,,speech,,Tom Ongena (Open Vld),"Zo is het cirkeltje Werk-Onderwijs terug rond. Dank, minister, voor het uitvoerige antwoord. We zijn het erover eens, denk ik, dat we moeten vermijden de AI-trein te missen. We moeten ook zorgen dat onze bedrijven mee zijn, al is dat vooral iets voor minister-president Diependaele. Ik kijk vooral naar de verschuivingen in de arbeidsmarkt. U zegt zelf dat de experten duidelijk maken dat er fundamentele veranderingen komen op de arbeidsmarkt. U verwees naar de digitale geletterdheid, maar er zijn ook verschuivingen in jobs: de knelpuntberoepen van vandaag zijn misschien niet meer die van morgen. De vraag naar bepaalde functies zal dalen, voor andere functies zal die stijgen. Mijn bijkomende vraag is gericht aan VDAB. Ik weet natuurlijk dat VDAB in de eigen werking AI gebruikt, maar in welke mate houdt VDAB bij toeleiding en bemiddeling rekening met sectoren die in gevaar zijn – die op de rode lijst staan, bij wijze van spreken – en sectoren waarin de vraag zal toenemen? In welke mate houdt VDAB in haar kernopdracht, namelijk mensen herorïenteren om ze meer kansen te geven op de arbeidsmarkt, rekening met die evoluties?",woensdag 26 februari 2025,1875775.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875775
over de impact van AI op de arbeidsmarkt,,,,speech,,Kristof Slagmulder (Vlaams Belang),"Minister, AI biedt ongetwijfeld veel opportuniteiten en zal in de toekomst een grote impact hebben op onze Vlaamse arbeidsmarkt. AI moet volgens ons ook worden gebruikt om onze eigen arbeidskrachten productiever te laten worden in plaats van ze te gaan zoeken in het buitenland. Nu, VDAB gebruikt AI vandaag al voor jobmatching en competentiechecks. Dat wordt wellicht in de toekomst nog verder uitgebreid. We moeten tegelijkertijd wel vermijden dat AI louter een excuus wordt voor besparingen waarbij de dienstverlening aan werkzoekenden erop achteruit zou gaan. Op welke manier kunt u garanderen, minister, dat AI binnen VDAB een ondersteuning zal zijn en niet zal leiden tot een verminderde hulp voor werkzoekenden? Hoe gaan we onze werkzoekenden opleiden om om te gaan met AI op de werkvloer? Heel veel werkzoekenden zijn laaggeschoold of spreken onvoldoende Nederlands. U zei dat u een aantal zaken op elkaar zou afstemmen, kunt u dat wat concreter maken? Waar liggen de prioriteiten?",woensdag 26 februari 2025,1875775.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875775
over de impact van AI op de arbeidsmarkt,,,,speech,,Katrien Houtmeyers (N-VA),"We kunnen er inderdaad van uitgaan dat er heel wat jobs zullen verdwijnen. Er zullen er waarschijnlijk ook heel wat bijkomen, maar andere jobs. We mogen er zeker van zijn dat de jobinhoud van heel wat jobs zal veranderen. We kijken natuurlijk ook naar de werknemers zelf. Het is belangrijk dat zij sterk staan en een goede positie innemen. Daar zijn die zogenaamde competentiechecks, waarover u het had, een zeer waardevol instrument voor. Nu, waar ik me nog wel een beetje zorgen over maak, is dat we het dikwijls over de hooggeschoolden hebben. Zij zijn zeker en vast mee in het verhaal. Maar hoe kunnen we de gewone modale, misschien lager geschoolde werknemer beter wapenen en meer sensibiliseren naar de toekomst en de jobs van de toekomst toe? Ik denk dat zij daar misschien nog iets minder mee bezig zijn dan die hoger opgeleiden. Hoe kunnen we die toekomstige uitdagingen tastbaarder en concreter maken en conclusies trekken uit de studies? Hoe zullen we dat aanpakken?",woensdag 26 februari 2025,1875775.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875775
over de impact van AI op de arbeidsmarkt,,,,speech,,Minister Zuhal Demir,"Uiteraard, collega Ongena, zal VDAB zich moeten voorbereiden, ze zijn daar ook alert voor. Voor ons, en voor mij als minister van Werk, is het belangrijk om bedrijven zo goed mogelijk te ondersteunen. Ik denk dat er een gat in de markt is voor goede opleidingen rond artificiële intelligentie op hoog niveau, aangeboden door universiteiten. Ik hoorde al redelijk wat bedrijven zeggen dat ze hun mensen naar Amerika en andere werelddelen moeten sturen om een een- of halfjarige opleiding te volgen. We hebben veel en goede universiteiten en hogescholen in Vlaanderen. Die moeten echt wel in dat gat springen, dat is heel belangrijk. Minister-president Diependaele is met Digitaal Vlaanderen bezig, maar ik moet als minister van Werk zicht hebben op de jobs op de korte en lange termijn. Welke jobs zullen zeker niet meer bestaan binnen tien jaar, welke worden overgenomen? We moeten die oefening op korte termijn en op lange termijn maken, zodat wij, maar ook de bedrijven en de opleidingen, ons kunnen aanpassen. Die oefening loopt.",woensdag 26 februari 2025,1875775.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875775
over de recordcijfers inzake arbeidsmigratie,,,,speech,,Tom Lamont (Vlaams Belang),"Collega’s, een nieuw jaar, nieuwe cijfers. Uit de laatste cijfers blijkt dat we in 2024 een recordaantal van 18.977 ‘single permits’ hebben toegekend aan niet-EU-burgers. Opvallend is dat 5681 daarvan naar laaggeschoolden gingen. Dat is een stijging van 11 procent in vergelijking met 2023, en dat was eigenlijk al een recordjaar vergeleken met de voorgaande jaren. Deze evolutie bevestigt dat Vlaanderen de laatste jaren steeds meer goedkope buitenlandse arbeidskrachten binnenhaalt, terwijl onze eigen arbeidsreserve onderbenut blijft. Hoewel u reeds terecht aankondigde het systeem te verstrengen, stelt mijn partij vast dat we nog geen impact zien van uw aankondigingen. Daarom heb ik een aantal vragen voor u. Hoe kijkt u naar de sterke stijging, en specifiek de stijging bij de kortopgeleide profielen? Tegen wanneer verwacht u de aangepaste knelpuntberoepenlijst voor arbeidsmigratie te implementeren? Welke bijkomende maatregelen zult u nemen om het beleid te verstrengen? Hoeveel aanvragen zijn in 2024 geweigerd, en wat waren de meest voorkomende redenen? Ten slotte: tijdens de begrotingsbesprekingen hebt u aangehaald dat u enkel nog vergunningen wilt uitreiken aan migranten uit landen die actief meewerken aan een terugkeerbeleid. U hebt met uw partij nu een voet binnen in de Federale Regering, en u hebt zelfs de minister van Asiel en Migratie. Ik neem dus aan dat er al gesprekken geweest zijn. Kunt u de modaliteiten daarvan al toelichten?",woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de recordcijfers inzake arbeidsmigratie,,,,speech,,Minister Zuhal Demir,"Sinds corona is de vraag naar buitenlandse arbeidskrachten zich inderdaad blijven verderzetten, maar ze vlakt wel af. In 2022 telden we een stijging van 58 procent in het aantal aanvragen ten opzichte van het voorgaande jaar. In 2023 was er een stijging van 12 procent en in 2024 een stijging van 2,5 procent. Wat de toelatingen voor laaggeschoolde profielen betreft: daar gaat het voor 76 procent van de toelatingen in categorie ‘overige’ over seizoenarbeid. Dat zijn toelatingen voor maximaal negentig dagen, hoofdzakelijk voor de fruitteelt. Seizoenarbeiders keren na afloop van drie maanden terug naar hun thuisland, en meer dan acht op tien seizoenarbeiders komen uit Oekraïne. De seizoenarbeiders zijn heel belangrijk voor onze fruittelers en veilingen. We hebben die mensen dus echt wel nodig. Dat wil ik nog eens benadrukken. Ik kom bij uw tweede vraag. De migratielijst middengeschoolden dient uiterlijk 1 september 2025 hernieuwd te worden. We zijn, samen met de administratie en met VDAB, aan het kijken om de methodiek bij te sturen. In die bijsturing vind ik het belangrijk dat er aandacht is voor twee zaken: ten eerste een passend opleidingsaanbod, zodat de reserves hier kunnen worden geactiveerd of toegeleid naar de knelpuntfuncties; en ten tweede ook een check op fraudegevoeligheid om oneigenlijke economische migratie en misbruiken te voorkomen. De migratielijst is een versoepeld arbeidsmigratiekanaal dat een antwoord biedt op structurele knelpuntfuncties voor zover hier geen misbruiken aan te pas komen, maar die misbruiken moeten we er echt wel zien uit te halen. Oneigenlijke economische migratie moet opgespoord en aangepakt worden. Het verschil tussen de lijst ‘middengeschoolde knelpuntberoepen’ en de categorie ‘overige’ zit hem in het aantonen van een arbeidstekort. Bij de categorie ‘overige’ moet de werkgever minstens negen weken actief op zoek gaan naar een kandidaat. Die categorie bevat de laag- en middengeschoolde profielen die vandaag niet versoepeld worden aangetrokken omdat de nadruk in de eerste plaats ligt op het activeren van de interne arbeidsreserve in Vlaanderen, maar ook via interregionale mobiliteit. Daar hebben we het vorige week al uitgebreid over gehad bij de vraag van collega Bothuyne over het samenwerkingsakkoord tussen de Service Public Wallon de l’Emploi et de la Formation Professionelle (Forem) en VDAB. Ik verwijs ook naar ons ‘Actieplan aanklampende aanpak van werkzoekenden’, waar we de eigen arbeidsreserves aanklampend willen activeren in toepassing van het concentrisch model, met andere woorden: de kern versterken, zoals het regeerakkoord voorziet. Het is nog te bekijken of er nog aanscherpingen kunnen gebeuren met betrekking tot de lijst ‘overige’ voor wat betreft de scholingsgraad en de structurele aard van de knelpuntfunctie, bijvoorbeeld dat een beroep al minstens vier jaar een knelpuntberoep moet zijn. Verder wil ik ook de weigerings- en intrekkingsgronden in het besluit van de Vlaamse Regering verder aanscherpen om bijvoorbeeld misbruiken aan de hand van vervalste diploma’s aan te pakken. Deze opgesomde acties vergen uiteraard aanpassingen in de regelgeving. Het zijn aandachtspunten waar ons kabinet mee aan de slag is gegaan. Wat betreft uw vierde vraag, kan ik antwoorden dat er in 2024 23.321 aanvragen voor buitenlandse werknemers zijn ingediend. Daarvan werden 1549 dossiers geweigerd. 1446 aanvragen werden onontvankelijk verklaard en 1447 zonder gevolg gezet. Een aanvraag wordt onder andere geweigerd wanneer de werknemer niet over de juiste kwalificatie beschikt, of te weinig loon zal ontvangen, of omdat de bedrijfseconomische toestand van de onderneming geen binnenkomst van buitenlandse werknemers verantwoordt. Op uw laatste vraag moet ik antwoorden dat ik nog niet heb samengezeten met mijn collega voor Asiel en Migratie rond misbruiken in arbeidsmigratie. We moeten ook nog eens kijken wat daar federaal exact zit. De arbeidskaarten zijn natuurlijk een volledige Vlaamse bevoegdheid.",woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de recordcijfers inzake arbeidsmigratie,,,,speech,,Tom Lamont (Vlaams Belang),"Minister, u bent al tevreden met een lagere stijging, maar ik wil natuurlijk een daling zien. Ik hoor verschillende nieuwe richtlijnen. Een deel daarvan zijn nog redelijk vaag. Om te beginnen met de samenwerking met de federale minister van Asiel en Migratie: zit zo snel mogelijk samen en probeer het terugkeerbeleid ook te koppelen aan de arbeidskaarten die u uitdeelt. U haalde daarnet misbruiken over de vervalste diploma’s aan. Ik vond dat opvallend. Kunt u daar wat meer toelichting over geven? Ziet u daar een stijging? Is er een specifieke reden waarom u dat aanhaalt?",woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de recordcijfers inzake arbeidsmigratie,,,,speech,,Minister Zuhal Demir,"Ik weet dat wij als dienst de diploma’s controleren. Wanneer we vaststellen dat het vervalste diploma’s zijn, dan nemen we ook contact op met het land vanwaar dat diploma komt. Ik denk dat het in het kader van misbruiken tegengaan ook belangrijk is dat we dat verder blijven doen. Misschien moeten we bekijken of dat we dat moeten versterken.",woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de recordcijfers inzake arbeidsmigratie,,,,speech,,Tom Lamont (Vlaams Belang),Is het een stijging?,woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de recordcijfers inzake arbeidsmigratie,,,,speech,,Minister Zuhal Demir,"Dat weet ik niet. Het zal een constante zijn, denk ik. Het zit wel op onze radar. Misbruiken willen we sowieso aanpakken. We kunnen niet alles, maar we willen maximaal misbruiken vermijden als het gaat over arbeidsmigratie. Het is een kanaal dan natuurlijk interessant is om de oversteek te maken. Maar ‘first things first’, en dat is eerst ons concentrisch model. We hebben genoeg mensen die hier werk zoeken en die we absoluut aan het werk moeten zetten.",woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de recordcijfers inzake arbeidsmigratie,,,,speech,,Tom Lamont (Vlaams Belang),"Het is inderdaad een kanaal dat steeds meer gebruikt wordt. In oktober kondigde u al aan om het harder aan te pakken. De eerste cijfers voor november en december zijn nog geen grote verbeteringen. Ik besef dat het nog vroeg is, Rome is ook niet in één dag gebouwd. Ik wil u zeker wel nog eventjes tijd geven, maar het mag geen beleid van aankondigingspolitiek worden. We hebben dat ook gezien met de sociale inspecteurs. U kondigde er dertig aan, maar er waren er slechts elf die zich bezighielden met arbeidsmigratie. Ik heb het daarnet bij duaal leren al herhaald, ik zal het nu nog een keer doen: aankondigingen zijn mooi, maar schakelen en actie ondernemen is beter. Wanneer ik de cijfers opnieuw opvraag binnen vier of vijf maanden, verwacht ik wel een duidelijke daling te zien tegenover het beleid van 2023 en 2024.",woensdag 26 februari 2025,1875846.0,https://www.vlaamsparlement.be//nl/parlementair-werk/commissies/commissievergaderingen/1873632/verslag/1875846
over de productiviteits- en competitiviteitsagenda van de Vlaamse Regering,,,,speech,,Robrecht Bothuyne (cd&v),"Goedemorgen, collega’s. We hebben lang kunnen nadenken om deze vraag op de juiste manier te stellen, waarvoor dank. Ik herinner mij dat minister Muyters om zestien minuten na het beginuur van de commissie gewoon opstapte omdat de vraagstellers niet aanwezig waren. Kijk, wij zijn vandaag coulanter. (Opmerkingen van minister-president Matthias Diependaele) … het respect voor het parlement, minister-president. Bon, minister-president, de Vlaamse Regering lanceert een productiviteits- en competitiviteitsagenda. U hebt daarvoor drie werven geselecteerd. Ik denk dat het een belangrijk concept kan zijn om rond competitiviteit en productiviteit te werken. De industrie staat onder druk. U hebt gisteren nog de plannen van de Europese Commissie gehoord, of toch de visie van de Commissie daarover. Het gaat in de juiste richting, maar er moeten concrete acties volgen om die visie in te vullen, en om ervoor te zorgen dat onze competitiviteit en productiviteit effectief omhoog gaan. We moeten ervoor zorgen dat duurzaamheid en welvaart in deze snel veranderende wereld effectief samen blijven gaan, zodat we onze welvaart in Vlaanderen kunnen verzekeren en verankeren. Op dat vlak is stilstaan achteruitgaan, en we staan stil als we het hebben over productiviteit en productiviteitsgroei. We hebben in ons land heel lang een hogere productiviteit gekend dan in vergelijkbare landen in de Europese Unie, maar onze voorsprong op dat vlak is ondertussen weggesmolten. Het is dus tijd om een tandje bij te steken. U hebt daarvoor dus drie werven geselecteerd. De eerste werf gaat over een ondernemingsvriendelijk klimaat, rond innovatie, rond het ondersteunen van de industrie, maar ook van start-ups en scale-ups, zo liet u noteren. Het gaat ook over onderzoek en ontwikkeling en dergelijke. De tweede werf gaat over infrastructuur. Ook dat is bijzonder belangrijk. Dat gaat niet alleen over weginfrastructuur maar ook over digitale infrastructuur. Daarover hebben we met een aantal collega’s gisteren nog met Agoria van gedachten kunnen wisselen. Ook daar is in Vlaanderen nog werk te verzetten. Ten derde is er het menselijk kapitaal, ook bijzonder belangrijk. Over onderwijs ging het de voorbije dagen in de media al heel vaak. Het is voor iedereen duidelijk dat daar werk aan de winkel is, maar ook in ons arbeidsmarktbeleid hebben we heel wat opdrachten. Het idee alleen al dat meer dan vijfhonderdduizend mensen in dit land al langer dan een jaar thuis zitten wegens ziekte is eigenlijk onverdraaglijk, vind ik. Dat is voor onze economie een bijzonder zware molensteen om te dragen. Het is eigenlijk ook gewoon mensonwaardig als je mensen op die manier zo lang aan de kant laat staan. Deze regering heeft de ambitie om mensen beter te gaan begeleiden, zowel preventief als curatief, en meer in te zetten op menselijk kapitaal. We hebben daar instrumenten voor, zoals loopbaanbegeleiding en opleidingsinitiatieven. Ik denk dat we daar verder op moeten inzetten. Dat lees ik ook in uw derde werf. Ik heb een aantal vragen over uw Vlaamse Versnelling. Als liefhebber van de koers ben ik helemaal voor de gedachte van versnelling. Hoe verhoudt dit zich tot het regeerakkoord? Op welke manier wordt hier het verschil gemaakt met het regeerakkoord? Uiteraard wordt er verder gebouwd op de afspraken die daarin gemaakt zijn, maar op welke manier maakt dit plan nu een verschil met hetgeen initieel is voorzien? Zijn er specifieke budgetten, middelen en mensen voorzien om dit plan te realiseren? Wat zijn de concrete doelstellingen, KPI-gewijs (kritieke prestatie-indicator), zodat we ervoor kunnen zorgen dat dit plan niet alleen een goedklinkende en -bekkende naam heeft, en de juiste inhoudelijke accenten legt, maar het ook effectief op het terrein een verschil maakt? Een dergelijk plan wordt uiteraard niet alleen vanuit de regering of vanuit de overheid uitgevoerd. We moeten ‘het terrein’ erbij betrekken; de sociale partners, wetenschappers en kennisinstellingen en natuurlijk de bedrijven zelf. Op welke manier worden zij betrokken? Tot slot: op welke manier wordt er gerapporteerd aan het parlement, en aan het publiek uiteraard, over de voortgang van de uitvoering van dit plan?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Michiel Awouters (Vlaams Belang),"Voorzitter, collega’s, collega Bothuyne heeft de context al geschetst en ik zal die dus niet herhalen. Enkele weken geleden kwam de Vlaamse Regering met het Vlaamse versnellingsplan. Dat bestaat uit drie werven: de administratieve vereenvoudiging, het versterken van de infrastructuur, en menselijke kapitaal, met onder meer een betere afstemming tussen onderwijs en arbeidsmarkt. Ik heb het twee weken geleden al gezegd tijdens de plenaire vergadering: het is eigenlijk het copy-pasten van de – weliswaar goede – intenties uit het regeerakkoord en de beleidsnota’s, die nu worden gebundeld in het Vlaamse versnellingsplan. We hebben er ook al een aantal keren over gedebatteerd in de commissie. Voor het Vlaams Belang is het essentieel dat er naast de plannen ook effectief concrete acties komen. Daarvoor zal iedere individuele minister zelf met een aantal acties komen. Tegen wanneer moeten zij die actiepunten formuleren? Tegen wanneer moeten zij die op de regeringstafel leggen?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Gaby Colebunders (PVDA),"Ik zal niet de hele context herhalen. Het is duidelijk dat het Vlaamse versnellingsplan, zoals u het noemt, rond verschillende werven zal draaien. De eerste werf zal gaan over het creëren van een ondernemingsvriendelijk klimaat door een vermindering van administratieve lasten, een vermindering van de regeldruk, zoals bijvoorbeeld het verlagen van de beslissingstermijn bij de Raad voor Vergunningsbetwistingen (RvVb) en een Vlaams plan om een defensie-industrie uit te bouwen. Ik neem aan dat we daar de komende weken en maanden nog heel veel over zullen discussiëren. Daarnaast zal er ook worden gekeken naar de beschikbaarheid van bedrijfsterreinen en zou er meer worden ingezet op onderzoek en ontwikkeling. De tweede werf wil een robuuste en degelijke infrastructuur realiseren via het bereikbaar houden van de havens, de spoorwegen en het water. De derde werf wil inzetten op het menselijke kapitaal, door in te zetten op kwaliteitsvol onderwijs en een aanklampend arbeidsmarktbeleid. Minister, hoe wilt u werk maken van een oplossing voor twee van de grootste problemen voor de industrie in Vlaanderen: de subsidierace en de hoge energieprijzen? Waarom besliste u om de vergunningsregels te versoepelen? Brengt dit geen bijkomende risico’s met zich mee? Kunt u meer toelichting geven bij het voorstel om een Vlaamse defensie-industrie uit te bouwen? Zult u hiervoor middelen vrijmaken? De derde werf draait rond het inzetten op menselijk kapitaal, onder meer via een kwaliteitsvol onderwijs en opleidingen. Komen er bijkomende investeringen in het onderwijs en VDAB?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Mieke Schauvliege (Groen),"Minister, zoals de collega’s al zeiden, bent u vorige week met een nieuw plan gekomen, een Vlaamse productiviteits- en competitiviteitsagenda, genaamd ‘de Versnelling’. Vijf maanden na de start van de Vlaamse Regering schiet u daarmee uit de startblokken. Het is voor ons nu nog wachten op de concrete actieplannen. We zijn het met u eens dat Vlaanderen dringend nood heeft aan een daadkrachtig industrieel beleid in Vlaanderen, België en Europa. Maar, minister-president, om onze industrie klaar te stomen voor de toekomst en voor onze welvaart, hebben we vooral nood aan een investeringsagenda die een duidelijk kompas is dat de marsrichting aangeeft. Voor ons is dat klimaatneutraliteit, circulariteit en grondstoffenefficiëntie. Dat zijn voor ons de belangrijke sleutels om onze toekomstige concurrentiekracht veilig te stellen: niet een dereguleringsagenda, maar een investeringsagenda gekoppeld aan een heel duidelijk kompas. Voorlopig zien we in de voorstellen die u op tafel hebt gelegd in uw versnellingsagenda vooral een surplace en missen we een broodnodig kompas. Minister-president, op welke manier zullen ook de vakbonden en andere stakeholders zoals de milieubeweging, actief worden betrokken bij de ontwikkeling en monitoring van het Vlaamse industriële beleid? De keuzes hebben immers een heel belangrijke impact op onze samenleving en toekomstige welvaart en gezondheid, en worden dus het best niet alleen ingevuld vanuit louter het industriële belang, maar ook geplaatst in een breder maatschappelijk perspectief. Op welke manier zult u verder inzetten op een opschaling van toekomstgerichte sectoren, zoals de Belgische offshore windindustrie, bedrijven zoals Perpetum of bedrijven in de circulaire maakindustrie? Hoe zult u zorgen voor het vergroten van de marktvraag naar groene producten, zoals groen staal? Zult u het Vlaamse aanbestedingsbeleid daarop richten en daarvoor ook de nodige middelen voorzien? Verschillende studies wijzen uit dat het potentieel in Vlaanderen op het vlak van hernieuwbare energie veel groter is dan de huidige doelstellingen. Zal de Vlaamse Regering sterker inzetten op zon en wind zodat bedrijven op meer goedkope en lokale energie kunnen rekenen? Tegen eind maart zouden er stappen worden gezet om de regeldruk voor vergunningen te verlagen. Kunt u mij vertellen over welke stappen dat precies gaat? De expertencommissie voor vergunningen moet immers nog worden opgestart en zal pas in het najaar met een rapport komen.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Andries Gryffroy (N-VA),"Het is een understatement dat onze economie door zwaar weer gaat. We zien niet alleen een toenemend aantal faillissementen, maar ook dat geplande investeringen voor een stuk on hold worden gezet. Dat heeft uiteraard een impact op onze economie en op de arbeidsmarkt, en dus ook onrechtstreeks op onze Vlaamse welvaart. Buiten deze – laat ons zeggen – globale economie zijn er onder meer ook problemen met vergunningen. Er zijn de hogere energieprijzen en de hogere loonkosten. Maar ook – laat ons daar niet flauw over doen – de dreiging vanuit de Verenigde Staten met de importheffingen gaat een rol spelen, het geopolitieke gebeuren. Er is het beleid van China omtrent investeringen en producten produceren die voor een stuk gefinancierd worden door de Chinese overheid. Met andere woorden: we zien een vorm van protectionisme opkomen. Dat geeft een aantal mogelijkheden en een aantal bedreigingen. Er is de bedreiging van een ongelijk speelveld, maar het biedt ook een aantal mogelijkheden om te kijken hoe wij ons kunnen diversifiëren van de andere markt. Misschien moeten we ook een stukje protectionistisch worden, wat op zich niet zo onlogisch zou zijn. U komt met het plan de Vlaamse Versnelling, een offensief om de productiviteit te verhogen en de competitiviteit te versterken. Dit plan steunt op drie pijlers: een ondernemingsvriendelijk klimaat, een robuuste infrastructuur en de versterking van het menselijk kapitaal. U wilt met het geïntegreerde plan alle bevoegde ministers aan het werk zetten om op korte en middellange termijn stappen vooruit te zetten. Minister-president, hoe zal dit plan de productiviteit in Vlaanderen verhogen en de competitiviteit van onze economie te versterken? Met ‘hoe’ bedoel ik niet hoe concreet, maar wat uw doelstelling daaromtrent is. Hoe gaat u dat proberen te concretiseren? Want dat is natuurlijk het moeilijkste. Een plan kan soms holistisch klinken, maar hoe gaan we dat concreet aanpakken? Welke concrete maatregelen, deadlines en actieplannen zijn eraan gekoppeld? Hoe wordt daarover gerapporteerd? Hoe zal de Vlaamse Regering de administratieve lasten verminderen en ondernemingen meer ruimte geven om te groeien? Omdat dat ook in de Vlaamse Versnelling is opgenomen. Hoe zullen jullie het plan ‘Vlaamse Versnelling’ opvolgen en de vooruitgang op ieder actiedomein monitoren, samen met jullie administraties?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Minister-president Matthias Diependaele,"Eerst en vooral mijn oprechte excuses dat ik te laat ben. Ik doe altijd mijn best om op tijd te zijn, maar ik zal straks bij de vraag over ArcelorMittal uitleggen wat er gaande was. Dan kunt u zelf oordelen of dat de terechte keuze was of niet. Maar in elk geval mijn excuses. Ik ben heel blij met heel veel vragen over de Vlaamse Versnelling. Over de naam hebben we nog lang getwijfeld. Mijn voorstel was om het echt naar de Vlaamse Ardennen te laten ruiken: de Vlaamse Derailleur, maar dat werd uiteindelijk niet aanvaard op het kabinet. (Gelach. Opmerking van Robrecht Bothuyne) Ik probeer de vragen te bundelen, ik neem de thema’s een beetje samen. Ik begin met de verhouding tot het regeerakkoord. Het is belangrijk om eerst en vooral een beetje cijfermatig de situatie te onderbouwen. Jullie hebben ook allemaal een beetje verwezen naar de situatie waarin onze industrie zit. Dan wordt nog duidelijker waarom het plan Vlaamse Versnelling zo belangrijk is en afzonderlijke aandacht verdient die losstaat van het regeerakkoord. We starten met een positieve noot. We behoren met Vlaanderen nog altijd tot de meest productieve regio’s ter wereld. Per gewerkt uur produceert een Vlaamse werknemer 33 procent meer dan het gemiddelde van de EU27 (Europese Unie 27 lidstaten), 23 procent meer dan het gemiddelde van de eurozone en 7 procent meer dan een gemiddelde Amerikaanse werknemer. Per gewerkt uur hebben we wel degelijk nog altijd een zeer stevige productiviteit. Het beeld wordt minder rooskleurig wanneer we kijken naar de evolutie van de arbeidsproductiviteitsgroei. De afgelopen twintig jaar is onze voorsprong aanzienlijk afgenomen, zeker ten opzichte van de Verenigde Staten. In 2023 waren we gemiddeld 7 procent productiever dan de VS, terwijl dat twintig jaar geleden nog 24 procent was. Ik geef u nog andere cijfers. Rond 2000 waren de Amerikaanse en Europese economieën ongeveer even groot, namelijk rond de 10.000 miljard dollar, met Europa op 9,7 en de Verenigde Staten op 10,6, dus 10.700 miljard dollar. In 2019 was dat bij Europa nog 18 miljard dollar, terwijl de Verenigde Staten naar 27 miljard dollar waren gegroeid. Ze zijn dus 1,5 keer sneller gegroeid dan wij, dus in Europees perspectief. Dit om aan te geven waar de uitdaging ligt. Achter deze macro-economische cijfers schuilen grote sectorale verschillen. Vlaanderen heeft enkele uiterst productieve sectoren en bedrijven die op wereldvlak meespelen, maar algemeen genomen verslechtert onze concurrentiepositie. De farmaceutische sector doet het bijvoorbeeld bijzonder goed, terwijl dat voor houtverwerking niet het geval is. Er is dus een verschil tussen de sectoren. Sinds de jaren 70 zien we per decennium een achteruitgang van ongeveer een procentpunt in de gemiddelde productiviteitsgroei. Waar we in de jaren 70 nog een gemiddelde groei van 4 procent kenden, daalde dat in de jaren 80 naar 3 procent, in de jaren 90 naar 2 procent, en in de eerste tien jaar van het nieuwe millennium naar net onder de 1 procent. De afgelopen jaren eindigde het op gemiddeld 0,6 procent. Terwijl de productiviteitsgroei in Vlaanderen stagneert, blijft die in de Verenigde Staten de afgelopen twintig jaar beduidend hoog. Binnen onze industrie staat de productiviteit extra onder druk door de nasleep van de coronacrisis, verstoringen in de waardeketens en hoge energieprijzen. De industriële productiviteit per gewerkt uur daalde met ongeveer 3 procent ten opzichte van 2015. Daarenboven is de loonkost per eenheid product tussen 2003 en 2022 gestegen met 37 procent, sneller dan in de ons omringende landen en de EU27. België blijft bovendien kampen met een beduidend lagere activiteitsgraad in vergelijking met de buurlanden, het EU-gemiddelde en de VS. Op het gebied van loonkost en activiteitsgraad doen we het dus heel slecht. Onze welvaart en ons sociaal model steunen op een historisch hoge productiviteit, maar die voorsprong is de afgelopen twintig jaar sterk afgenomen. Gecombineerd met de huidige uitdagingen, geopolitieke spanningen en hoge energieprijzen, stijgen de loonkosten en de noodzakelijke transities. Dat toont de noodzaak aan van een Vlaams productiviteits- en arbeidsmarktoffensief, een Vlaamse Versnelling. Ik wil daarmee de cirkel rond maken. Iedereen die inzit met ons welvaartsmodel, met het feit dat we een zorgende samenleving proberen te zijn, waarin iedereen die uit de boot valt, wordt opgevangen, waar gezorgd wordt voor werk voor iedereen en met een goede maatschappelijke en culturele omkadering, moet daarmee begaan zijn, want al die zaken kunnen alleen maar worden betaald als we onze productiviteit op peil kunnen houden. Met de Vlaamse Versnelling, die uiteraard een verdere uitvoering en concretisering van het regeerakkoord is, wil de Vlaamse Regering tonen dat ze de ‘sense of urgency’ ziet van het nemen van maatregelen om de productiviteit en competitiviteit te verhogen. Het is geen pure visienota, maar er staat per beleidsdomein een duidelijke werkagenda met concreet beleid voor 2025. Daarnaast neem ik als minister-president en als bevoegd minister in dit hele verhaal een coördinerende rol op om die concrete agenda goed op te volgen en elk jaar nieuwe maatregelen te nemen binnen de regering om de productiviteit en competitiviteit te verbeteren. Ik begrijp de vraag wat de verhouding is tot het regeerakkoord, maar het is een verdere concrete invulling daarvan. Het is een beetje hetzelfde als wat de Europese Commissie heeft gedaan, waarbij er veel visieteksten circuleerden. Nu is men bezig met die Clean Industrial Deal (CID) waar de omnibussen deel van uitmaken. Je moet daar een architectuur op zetten en je moet dat op een of andere manier kunnen begeleiden om het overzicht te behouden. We delen dat graag met jullie. We zouden ook heel dat proces intern kunnen houden en dan telkens concrete voorstellen op de agenda van de regering zetten en hier voorleggen, maar we proberen nu het grotere plaatje van de aanpak te schetsen om een goede en degelijke organisatie te krijgen om daar overzicht en leiding aan te geven, en om ervoor te zorgen dat iedereen daar zijn bijdrage aan levert. Het gaat niet alleen over een fabriek die een snellere machine nodig heeft of meer innovatie, maar ook over zorgpersoneel dat meer ondersteuning nodig heeft om betere zorgverlening te kunnen doen. Al die zaken zitten daar ook in. Wat betreft de concrete acties en de maatregelen waarmee we de productiviteit willen verbeteren: het plan bevat heel wat concrete acties. Elk van de drie werven bevat immers voor de verschillende doelstellingen een opsomming van de prioriteiten, waar de bevoegde minister in 2025 mee aan de slag gaat. Hierbij werd telkens ook een timing meegegeven van wanneer de acties gerealiseerd zullen worden en wanneer het beleid voor de versterking van de productiviteit en de competitiviteit verder uitgerold zullen worden. Elke minister gaat hiermee aan de slag. Sommige zaken zullen sneller gaan dan andere; dat is nu eenmaal zo. We gaan bijvoorbeeld werken rond een betere beschikbaarheid van bedrijventerreinen in Vlaanderen. Het vergt een doordacht plan op iets langere termijn om dat te kunnen realiseren. Je kunt dat niet van de ene op de andere dag doen. Omdat de wereld zo sterk verandert en we meer willen inzetten op strategische sectoren, gaan we bijvoorbeeld ook bekijken of in het financierings- en subsidielandschap van Vlaanderen de euro’s gaan naar waar we willen dat ze gaan. Daarvoor moeten we dat eerst goed in kaart brengen en dat kost nu eenmaal tijd. Het gaat hier immers niet alleen over subsidies – want die hebben we al in kaart gebracht – maar ook over leningen en equityinvesteringen. We moeten eerst goed bekijken hoe die allemaal op elkaar inwerken alvorens bepaalde zaken te heroriënteren. Naast een timing gaan we ook een opvolging installeren. Dat komt verder in de antwoorden nog aan bod. Dat kan ik meegeven over de concrete acties. Het is geen verwijt en ik begrijp het ook wel dat je dat doet vanuit de oppositie, maar gewoon even voor ‘la petite histoire’: de ochtend dat het plan gelanceerd werd, heeft Groen gecommuniceerd dat het niets concreets bevatte, dat er geen budgetten tegenover stonden, dat er niet geïnvesteerd werd en dat het alleen maar blabla was. Op dat moment was ik net in Zeebrugge, waar de bouw van de grootste waterstoffabriek van Europa van start ging. Hoeveel concreter kan het zijn dan de beton die ze daar aan het gieten waren? Dat dateert natuurlijk nog van voor het plan, maar dit wordt nu versterkt en we zetten daar op in. (Opmerkingen van Mieke Schauvliege) De middelen moeten ook van ergens komen. We steken er 30 miljoen euro extra in. We hebben afgelopen vrijdag nog een beslissing genomen. Die is nog niet gecommuniceerd, dat komt nog. We nemen voortdurend beslissingen in die zin. Van het Vlaams Belang kwam de opmerking dat er niets concreets wordt omgezet, en dat was juist tijdens het weekend nadat minister Demir had aangekondigd dat we meer aanklampend arbeidsmarktbeleid zouden gaan voeren. Dat was wel degelijk een beslissing van deze regering. We doen dat om de productiviteit meer te verhogen. Het wordt dus wel degelijk heel concreet. De derde vraag ging over het verminderen van de administratieve lasten en ondernemingen meer ruimte geven om te groeien. Dat we reeds actief bezig zijn met de realisatie van het plan, bewijst ook onze aanpak voor de administratieve vereenvoudiging. Vorige vrijdag heeft de Vlaamse Regering immers de visienota over de architectuur van het regeringsbrede project hieromtrent goedgekeurd. Administratieve vereenvoudiging en vermindering van de regeldruk zijn een prioriteit. Er wordt een centrale werkgroep opgericht met een vertegenwoordiging vanuit het politieke niveau, de administratie en de belanghebbenden uit de samenleving. Er werden ook vijf brede thematische werkgroepen opgericht, waarbij de doelgroep van de bedrijven er een van vormt. Wat bedrijven betreft, beogen we nog dit jaar een aantal broodnodige aanpassingen te realiseren. Zo beloven we het e-loket voor ondernemingen verder uit te bouwen tot één loket waarlangs de Vlaamse overheid al haar dienstverlening aan de bedrijven klantgericht aanbiedt. Dat loket moet op het vlak van dienstverlening de onestopshop voor bedrijven worden. Ook daar zitten dus al een paar concrete zaken in. Twee dingen wil ik meegeven. Eerst en vooral is dit een ‘ongoing process’. Ik hoop eigenlijk dat we over een paar jaar geen werk meer hebben, want dat betekent dat we de haalbare zaken al hebben opgelost. Dat zou een goede zaak zijn. Ten tweede hebben we zeer duidelijk aangegeven – vanaf het begin, bij de voorstelling van het regeerakkoord – dat hier een zeer grote responsabilisering aan vast hangt van de sectoren en de stakeholders zelf. We hebben hen uitdrukkelijk gevraagd om niet zomaar af te komen met ‘geklaag’, maar met concrete voorstellen over waar de administratieve vereenvoudiging nu effectief kan worden doorgevoerd. We hebben gevraagd om aan te geven waarom een bepaalde regel of administratieve taak overbodig is ten aanzien van het maatschappelijk doel dat je misschien zou moeten bereiken. Dan zijn er de vergunningen en de administratieve regeldruk. Er werden ook al enkele vragen gesteld over specifieke acties. De Vlaamse Regering is zich er zeer van bewust dat regelgeving en rechtszekerheid inzake vergunningen een enorme impact kunnen hebben op de competitiviteit, productiviteit en investeringsbereidheid van bedrijven in Vlaanderen. Daarom hebben we hiervoor ook een duidelijke agenda opgenomen in de productiviteits- en competitiviteitsagenda. De prioriteiten die voor 2025 opgenomen werden in de agenda, zijn de volgende: het verlagen van de regeldruk, met aandacht voor robuuste vergunningverlening, in het eerste kwartaal; de Vlaamse agenda voor de Europese milieuwetgeving, in het derde kwartaal; de opstart van de Commissie Gemengde Vergunningen, die al is gebeurd. Mevrouw Schauvliege, ik denk dat daar sprake was van verwarring, want ergens staat dat dat voor maart is. Dat was initieel de bedoeling, maar we hebben dat naar voren getrokken. Die commissie is nog voor de kerstvakantie opgericht, tijdens de laatste of de voorlaatste regeringsbijeenkomst voor de kerstvakantie. Die commissie, de commissie-Andries, is ondertussen al uit de startblokken en aan de slag. Maar het is inderdaad de bedoeling om tegen het einde van dit jaar met concrete voorstellen te komen. Verdere prioriteiten zijn: het uitwerken van vergunningverlening via proefstalregeling; het opstarten van overleg met het bedrijfsleven en de Openbare Vlaamse Afvalstoffenmaatschappij (OVAM) over de optimalisatie van de grondstofverklaring in het kader van de circulaire economie; het eindrapport van de Commissie Gemengde vergunningen en de start van de uitvoering van de maatregelen; de verkorting van de termijn van de Raad voor Vergunningsbetwistingen van een jaar naar negen maanden, wat ook een onderdeel is van de commissie-Andries. Het gaat hier in hoofdzaak om bevoegdheden van collega Brouns. Voor de concrete vragen over de uitwerking van deze maatregelen verwijs ik u graag naar hem door, maar we volgen dit samen nauwgezet op. We hebben regelmatig structureel overleg om dit op te volgen, want dit is wel degelijk iets dat we allemaal zeer belangrijk vinden. Maar de heer Brouns is daar de eindverantwoordelijke voor. Komen er bijkomende investeringen in het onderwijs en VDAB? De inzet op het versterken van menselijk kapitaal is een cruciaal gegeven in het versterken van onze productiviteit. Menselijk kapitaal is onze belangrijkste grondstof in deze kenniseconomie en voor de innovatieve regio die Vlaanderen is. Minister Demir heeft zich dan ook geëngageerd om hier ten volle haar schouders onder te zetten en de acties zoals opgenomen in het plan verder uit te werken. Inhoudelijke vragen hierover worden het best aan haar gesteld. Hoe willen we werk maken van een oplossing voor twee van de grootste problemen voor de industrie: de subsidierace en de hoge energieprijzen? Met betrekking tot de subsidierace pleit de Vlaamse Regering op Europees niveau actief voor het herstel van het gelijke speelveld en van de integriteit van de interne markt, die onze bedrijven in staat stelt om op basis van excellentie te concurreren, en niet op basis van welke lidstaat de diepste zakken heeft. Een belangrijke stap heeft de Vlaamse Regering onlangs nog gezet. Als verdere uitwerking van wat we ook al in het regeerakkoord hadden opgenomen en als aanvulling op het standpunt over de aanbevelingen in het rapport van Mario Draghi, heeft de regering een gezamenlijk Vlaams standpunt ingenomen met het oog op de aangekondigde hervormingen. Daarin pleiten we voor drie zaken. We pleiten voor een terugkeer naar een regulier, duidelijk en strikt afgelijnd staatssteunkader in plaats van steeds nieuwe crisiskaders in het leven te roepen. Dat is wat sommige andere landen bepleiten, en daar verzetten we ons tegen. We pleiten ook voor een op feiten en data gebaseerde probleemanalyse en effectbeoordeling van beleidsinstrumenten, zodat staatssteun aan daadwerkelijke noden tegemoetkomt en niet dient om de concurrentiepositie van een land kunstmatig te versterken. Eveneens pleiten we voor meer Europese samenwerking in het aanpakken van gemeenschappelijke uitdagingen, in plaats van elkaar te beconcurreren met subsidiewedlopen. Dat zijn de drie centrale onderdelen van ons standpunt. Met dit standpunt wegen we maximaal op de Europese besluitvorming, in de technische besprekingen tussen de lidstaten binnen de Raad, maar ook op bilateraal niveau. Begin januari, bijvoorbeeld, had mijn kabinet al een overleg met het kabinet van Eurocommissaris Ribera, waarin onze bezorgdheden zijn overgebracht. Binnenkort spreek ik hierover zelf ook met Eurocommissaris Ribera. En ook in de toekomst zal de Vlaamse Regering actief het contact opzoeken met de Commissie. Daarnaast maximaliseren we onze invloed door aansluiting te vinden met andere lidstaten die onze zorgen delen. De hoge energieprijzen voor de industrie zullen we niet op ons eentje in Vlaanderen kunnen oplossen. We zullen met de Federale Regering een gecoördineerd beleid moeten voeren, op basis van de energienorm, om de energiekosten van onze ondernemingen competitief te houden. Maar ook de hele geopolitieke context zal in de toekomst blijvend effecten hebben op de energieprijzen, en daar zal de rol van Europa ook belangrijk in zijn. Ik weet niet of ik dat hier of in de commissie Buitenlands Beleid heb verteld, maar nog maar onlangs nam ik kennis van een studie over welk gigantisch voordeel qua economische groei de uitbreiding van de interne markt ons nog kan opleveren. Iedereen gaat nu door het dak, en terecht, begrijpelijk, omdat de Verenigde Staten een tarief van 25 procent opleggen, maar die studie heeft de belemmeringen die er nog zijn in de interne EU-markt, uitgedrukt als een soort tariefheffing. Ik moet wel de belangrijke nuance maken dat die soms terecht zijn, bijvoorbeeld bij de beschermde oorsprongsbenaming. Balegemse jenever mag alleen van Balegem komen. Dat is eigenlijk een belemmering van de interne markt. Daar zitten goede redenen achter. Je kunt die niet zomaar allemaal schrappen. Maar voor goederen komen al die belemmeringen die er vandaag nog zijn in de interne Europese markt, neer op een tarief van 40 procent, en voor diensten op 110 procent. Dat de Verenigde Staten nu een tarief van 25 procent opleggen, is absoluut onaanvaardbaar, ook om nog veel meer redenen, maar wij hebben ook nog zeer veel belemmeringen binnen Europa. Bijvoorbeeld de nog steeds onbestaande kapitaalmarkt is er ook zo eentje. Maar goed, we proberen daar dus op te wegen, zeker inzake de staatssteunkaders. Er is altijd wel een crisis, dus altijd is er wel een excuus om af te wijken van wat de basissterkte van de Europese Unie is en uitzonderingen en zo te hebben. Dat is natuurlijk geen goed beleid, en zeker geen duurzaam beleid. Over het voorstel om de Vlaamse defensie-industrie verder uit te bouwen, kan ik meedelen dat nog dit voorjaar de verdere doelstellingen zullen worden gecommuniceerd. Die worden nog volop voorbereid. Ik kan wel al meegeven dat we het huidige beleid gaan bijstellen daar waar het remmend zou werken op de versterking van de defensie-industrie en op innovatie. Daarnaast zullen we in de loop van 2025 een beleidskader ontwikkelen om de defensie-industrie en innovatie te stimuleren. Daartoe zullen middelen worden vrijgemaakt. Voor de opschaling van toekomstgerichte sectoren zoals de Belgische offshore windindustrie of bedrijven in de circulaire maakindustrie, moeten we slim en op basis van feiten tewerk gaan. We voorzien daarom academische input via het Expertisecentrum Onderzoek en Ontwikkelingsmonitoring (ECOOM). Zij krijgen de opdracht om de groeisectoren in de Vlaamse economie te identificeren en de opportuniteiten en kwetsbaarheden van de Vlaamse bedrijven in globale productienetwerken beter in kaart te brengen. Dan, over het vergroten van de marktvraag naar groene producten: de regelgeving voor aanbestedingen voorziet reeds in de mogelijkheid om groen en innovatief aan te kopen. Bij het plaatsen van overheidsopdrachten kan zowel rekening worden gehouden met duurzaamheidsaspecten als met het bereiken van innovatieve oplossingen. Bovendien kan het nastreven van innovatie ertoe leiden dat ook duurzaamheid wordt bereikt, en vice versa. Het Belpairegebouw is trouwens een heel mooi voorbeeld van hoe de Vlaamse overheid dat al doet. Als je het Noordstation uitkomt is dat het gebouw recht voor jou, het vroegere World Trade Center (WTC). Dat gebouw is helemaal circulair, alleen de vroegere betonskeletstructuur werd behouden. Daarmee zijn we voorloper, maar daar hangt natuurlijk wel een kostenplaatje aan vast. Het is de moeite waard om het eens te bezoeken. Zoals in ons plan ook vermeld staat, staat of valt de productiviteit van de Vlaamse industrie met de beschikbaarheid van koolstofvrije elektriciteit. Hiervoor is de verdere uitbouw van wind-, nucleaire en zonne-energie noodzakelijk. De minister bevoegd voor Energie zal hier de nodige stappen voor zetten. Dan, de budgetten en middelen: er zal geen specifiek toegewezen extra budget worden ingezet voor het plan. Voor de uitvoering van de diverse acties zullen de bestaande middelen maximaal worden ingezet om de doelstellingen te realiseren. Ik geloof heel hard in het feit dat je niet voor elk nieuw beleid nieuwe middelen en nieuw personeel nodig hebt, maar dat je ook beleid kunt voeren door bij te sturen. Dat is eigenlijk veel meer de essentie van onze job. Een laatste punt is dat over de opvolging van de acties. Opvolging en monitoring zijn inderdaad van cruciaal belang. Zoals in het plan is aangegeven, is hiervoor een stuurgroep opgericht. Die bestaat uit ECOOM dat de kennisinstellingen vertegenwoordigt – zij doen veel onderzoek en opvolging rond innovatie – , de Vlaamse Adviesraad voor Innoveren en Ondernemen (VARIO) als onafhankelijke adviesraad rond innoveren en ondernemen – zij leveren bijzonder goed werk voor het advies ten aanzien van de defensie-industrie –, en Voka en UNIZO die de kant van het bedrijfsleven vertegenwoordigen. Het Departement Werk, Economie, Wetenschap, Innovatie, Landbouw en Sociale Economie (WEWILS) en het Agentschap Innoveren en Ondernemen (VLAIO) voorzien de opvolging vanuit de Vlaamse overheid. Alle sociale partners zullen bij de uitvoering worden betrokken via overleg met het Vlaams Economisch Sociaal Overlegcomité (VESOC). Het is heel belangrijk om ze te betrekken. Concrete afspraken zullen nog worden gemaakt. Het is natuurlijk evident dat hierover op regelmatige basis aan het parlement zal worden gerapporteerd. We zullen met plezier langskomen als jullie vragen indienen.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Robrecht Bothuyne (cd&v),"Om met het laatste te beginnen: ik hoop eigenlijk dat we geen vragen hoeven te stellen, maar dat er effectieve rapportering is op basis van duidelijke KPI’s, over de voortgang van dit plan, en dat er op die manier kan worden gerapporteerd. Ik denk dat dit voor een dergelijk plan, dat competitiviteit en productiviteit wil verhogen, de juiste manier van werken zou zijn. Misschien kunnen we invoeren dat, als de rapportering niet in orde is, er een schadevergoeding in de vorm van Balegemse jenever wordt voorzien voor het parlement. Dat is dus over die rapportering, en er is de vraag om daar met duidelijke KPI’s en op vaste tijdstippen mee te komen. Ik denk dat dergelijke agenda’s zeer goed zijn. Ik herinner mij er ondertussen al een paar in de loop van mijn politieke carrière, waarbij vanuit de regering of het parlement initiatieven zijn genomen om versnelling in te zetten, om procedures te vereenvoudigen, en om competitiviteit te versterken. Elk initiatief op dat vlak is positief. Het cruciale blijft wel om het concreet te maken en met harde doelstellingen en duidelijke cijfers te rapporteren. Ik ben het eens met heel veel acties die u hebt opgenoemd en intenties die u hebt geuit, bijvoorbeeld het aanbod van bedrijventerreinen. Ik denk dat ik vijf terreinen in West-Vlaanderen en Oost-Vlaanderen ken waar bij ontwikkeling de vraag drie à vier keer hoger dan het aanbod was. Stel je voor dat we al die vragen hadden kunnen inwilligen, dan was onze economische groei alweer een stuk hoger geweest dan wat hij vandaag is. Het is dus cruciaal om daarrond een aanbodbeleid te voeren, en de verstikkende regels die onze ruimtelijke planning op dat vlak in zich draagt, voor een stukje los te laten, zonder de grote doelstellingen rond bijvoorbeeld de bescherming van open ruimte, te verliezen. Ik ben het dus helemaal eens met de doelstellingen. Ik denk dat het cruciaal is om uw collega’s uit de regering daarin ook te responsabiliseren. U wilt ook bedrijven en stakeholders responsabiliseren. Het lijkt me wel interessant om te weten hoe u dat concreet gaat doen. Is dat door meldingen te maken, of wilt u actief mensen bevragen en betrekken bij de inspanningen rond vereenvoudiging en meer competitiviteit?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Michiel Awouters (Vlaams Belang),"Minister-president, bedankt voor uw antwoorden. U hebt de uitdagingen waar we voor staan nog eens geschetst: de stagnatie van de productiviteitsgroei, de concurrentiële nadelen, en de doelstellingen om hieraan te werken. Daar staan we zeker achter. Maar ik ben het niet met u eens dat er al concrete maatregelen en acties aan gekoppeld zijn om die ook effectief te realiseren. U verwijst naar het actieplan van minister Demir over de aanklampende aanpak van werkzoekenden, maar ook dat plan staat bol van de vaagheden, ambities en intenties. Ook daar zijn geen effectieve concrete acties aan gekoppeld om tot resultaten te komen. Helaas verwijs ik ook naar bedrijven die innovatieve initiatieven nemen en die de Vlaamse Regering ondersteunt. Dat vinden wij uiteraard een goede zaak, maar dat is niet waarop wij doelen. Wij hebben het vooral over acties om de administratieve last te verminderen, om vergunningen te versoepelen, en zo verder. Op dat vlak zien we dat er nog geen concrete acties op tafel liggen. We kijken dus zeker uit naar de actieplannen die de individuele ministers op tafel zullen leggen. Mocht het mogelijk zijn daar nog een concrete deadline voor weer te geven, dan zou dat zeker geapprecieerd worden. Daarnaast stellen wij ook voor om concrete acties te nemen om de administratieve lasten te verminderen. We kijken bijvoorbeeld naar de verplichte plaatsing van zonnepanelen, waar veel sectorfederaties en bedrijven tegen zijn. We vragen dus of de regering dit nog zal bekijken of dat dit een taboe is. U had het ook over innovatie binnen de zorg, maar het is ons opgevallen dat de minister van Welzijn niet op de lijst staat, die weergegeven wordt op pagina 2 van de Vlaamse Versnelling. Wat is de reden hiervoor, en betekent dit dat zij in dit kader geen actieplan zal uitwerken?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Gaby Colebunders (PVDA),"Het mooie is dat we allemaal wel een industrieel plan voor België willen hebben, of toch voor Vlaanderen, waar we nu in zetelen. Maar uw Versnelling maakt mij wel wat ongerust. Het mooie aan politiek doen is dat iedereen wel zijn idee heeft over hoe we dat moeten aanpakken, maar op het einde van de rit moet de weegschaal wel in evenwicht zijn. We willen dat allemaal in een ideaal scenario. Maar er leeft wel wat ongerustheid bij mij. Want ik zou wel kunnen leven met de regeltjes in de Vlaamse Versnelling. We hoorden hier net dat het probleem van de industrieterreinen echt te lang aansleept voor mensen die willen ondernemen. Maar anderzijds vind ik wel dat we een probleem hebben met de verdeling van die koek. Want een heel klein stuk van die economische koek gaat naar wie die rijkdom creëert. U hebt net verwezen naar het deel van uw versnellingsplan dat ervoor moet zorgen dat de zorgkundigen op een menselijke manier moeten kunnen gaan werken. Ik draai al 35 jaar mee, ook in de vakbond. Maar ik ben nog niet tegenkomen dat je een werkgever ervan kunt overtuigen om te investeren in werkbaar werk en betere werkomstandigheden van de werknemer als die er zelf niet rijker van wordt. Ik denk dat er daar nog een heel grote taak is op het vlak van die herverdeling. Ik zie in uw versnellingsplan allemaal zaken voor de industrie zelf, maar niet voor diegenen die zorgen. Oké, u kunt er weinig aan doen. Maar op federaal niveau is er sprake van loonblokkering, langer werken voor nog minder pensioen, nog flexibeler werken, nog meer overuren maken en statuten die worden aangepakt. Dat is niet hoe u die weegschaal uiteindelijk in evenwicht zult brengen. Ik zie in uw beleid dingen die u eventueel zou kunnen doen om die weegschaal redelijk in evenwicht te houden. Maar hoe zult u ervoor zorgen dat dit plan ook ten goede komt van wie voor die rijkdom zorgt?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Mieke Schauvliege (Groen),"Minister-president, gisteren kwam mevrouw von der Leyen naar Antwerpen om haar Clean Industrial Deal voor te stellen. Daar zit een heel duidelijke groene koers in en ze voegt daar zelfs nieuw stimulerend beleid aan toe. Er komt een versnellingsprogramma voor industriële decarbonisatie. Ik lees dat versnellingsprogramma niet in uw versnellingsplan. We missen daar echt een kompas naar klimaatneutraliteit en circulariteit. We missen ook de betrokkenheid van de milieubewegingen en de vakbonden. U hebt opgesomd dat dat in het parlement zal komen en dat u daar heel veel actoren bij zult betrekken, maar ik lees nergens dat vakbonden en milieuorganisaties worden betrokken. Zelfs de Sociaal-Economische Raad van Vlaanderen (SERV) is nauwelijks betrokken geweest bij dit eerste voorstel. Minister, zullen er nog aanpassingen komen? Ik hoorde daarnet in uw antwoord dat u nog heel wat inspanningen zult doen om op de Europese agenda te wegen. Maar mijn vraag is omgekeerd: zult u zelf nog aanpassingen doen aan uw voorstel om samen te sporen met die Clean Industrial Deal en op die manier die investeringszekerheid te garanderen? Zult u het middenveld nog actief betrekken bij de verdere uitwerking van dit programma?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Andries Gryffroy (N-VA),"Dank u, minister-president, voor de omstandige antwoorden, maar ik moet zeggen dat ik even de wenkbrauwen fronste bij het horen van een paar tussenkomsten. Ik ga eerste inpikken op wat mevrouw Schauvliege zegt. Ik denk dat wij, als partij, en ook de regering, nooit tegen decarbonisatie geweest zijn. Er is duidelijk een shift gebeurd van de Green Deal naar de Clean Industrial Deal, en dat is ook wat wij altijd gewild hebben, dat het niet enkel gaat over het groene, maar over het ‘cleane’. En dan kom ik bij de heer Colebunders terecht … u doet alsof een werkgever, bijvoorbeeld rond werkzaam werk, pas een inspanning zal doen als hij er een belang bij heeft. Ja, dat is juist. Is dat een probleem? Voor mij is dat geen probleem, want zij zorgen voor de welvaart. (Opmerkingen van Gaby Colebunders) De bedrijven zijn geen OCMW-instellingen. Bedrijven gaan dat inderdaad bekijken samen met de werknemers, en het is logisch dat een bedrijf ook kijkt naar zijn belang daarin. Het is ook dat bedrijf dat zorgt dat die mensen aan het werk zijn, dat er daardoor inkomsten zijn voor de overheid, en dat de overheid met die inkomsten zaken zoals onderwijs, zorg enzovoort kan financieren. Als je morgen tegen die bedrijven gaat zeggen dat ze er geen belang bij mogen hebben, dan zijn er geen bedrijven meer. Maar dan zijn er ook geen inkomsten meer en dan is er ook geen euro meer beschikbaar voor onderwijs en zorg. Ik vind het dus normaal dat bedrijven daar ook een belang bij hebben. Dat is heel normaal, een bedrijf is geen OCMW-instelling. Ik denk dat het moeilijkste in heel die Versnelling zal zijn in hoeverre de administratie zal ingebakken worden in de principes en de doelstellingen. Is de administratie mee met de KPI’s die opgemaakt moeten worden? Zij bepalen uiteindelijk nog altijd de actiedomeinen. Zij zullen de monitoring doen. Buiten het feit dat ik uiteraard achter deze Versnelling sta, is mijn kernvraag eigenlijk: in welke mate zal dit ingebed kunnen worden bij de administratie, want zij zal moeten zorgen voor de operationele kant van deze Versnelling, voor de monitoring en het opmaken van de KPI’s, en om beleidsaanbevelingen te doen voor waar er nog bijgestuurd moet worden. Er zal soms decretaal werk moeten gebeuren, en soms niet. Dat is dus nog mijn bezorgdheid: in welke mate zal datgene wat wij op politiek vlak willen ook goed gevolgd kunnen worden door de administratie?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Hiba Faraji (Vooruit),"Minister, het is zeer goed dat u werk hebt gemaakt van een reeks krijtlijnen om de competitiviteit en productiviteit te versterken, want we verkeren in woelig vaarwater, zoals hier verschillende keren werd gezegd. Ik blijf echter op mijn honger zitten. De collega’s naast mij hebben het ook al vermeld: we weten wat de uitdagingen zijn. We zien ze in het regeerakkoord en in de beleidsnota, en we hebben ze hier in de commissies en in de plenaire besproken. Nogmaals, het is goed dat u werk maakt van de krijtlijnen, maar tegelijk ontbreekt de ‘hoe’ voor een groot stuk, minister-president. Ik ben niet volledig overtuigd door uw antwoorden. De hoe is echt nog wel een vraagteken. Mijn eerste vraag, minister-president: wanneer mogen we dat verwachten? Ten tweede: er is hier al enkele keren verwezen naar de boodschap van het Draghirapport, dat alleen decarbonisatie en circulariteit een geloofwaardig pad bieden. Ook de EU zet daar, met de Clean Industrial Deal, hard op in. Ik ben het totaal niet eens met de collega van Groen. De ambitie van deze Vlaamse Regering is heel helder en duidelijk omtrent de circulariteit en decarbonisatie … (Opmerkingen van Mieke Schauvliege) Excuseer, de ambitie is wel heel helder. Ik kan het ook letterlijk citeren: “De energietransitie is een feit, en we onderschrijven als regering het belang van het evolueren van onze industrie en economie richting klimaatneutraliteit. In dit proces hebben we echter voldoende aandacht voor het feit dat economische ontwikkeling en duurzaamheid elkaar moeten versterken. Door in te zetten op een circulaire economie, waarbij materiaal- en energiekringlopen worden gesloten, verzoenen we economie en ecologie.” Helderder dan dat kan de ambitie van de Vlaamse Regering niet zijn. Los daarvan gaat het natuurlijk ook verder dan dat alleen. Er werd hier al gesproken over de administratieve lasten die aangepakt moeten worden en waar we werk van gaan maken, minister-president. Maar er zijn ook de kosten. Op dit moment heerst er een concurrentie op het vlak van kosten – de energiekosten, de subsidiekraan van China en van de VS – terwijl er eigenlijk concurrentie op het vlak van efficiëntie moet zijn. Dat ontbreekt op dit moment. Een hogere productiviteit creëer je alleen maar door efficiënt te produceren. Innovatie is daarbij een heel belangrijke motor. Mijn vraag, minister-president: wanneer gaat u samenzitten met de andere bevoegde ministers, aangezien dit beleidsoverschrijdend aangepakt moet worden?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Toon Vandeurzen (cd&v),"Minister-president, in tegenstelling tot de collega’s ben ik zeer verheugd en ben ik zeer positief ingesteld. Ik vind het geen goed idee, collega Colebunders, om hier te komen vertellen dat de bedrijfsleiders geen oog hebben voor het welzijn van hun werknemers. Dat is toch een beetje overdreven. Ik zie dat bedrijven daar vandaag heel wat aandacht aan besteden. Ze voorzien psychologen in de bedrijven voor als werknemers daar nood aan hebben. Ik zie in het federaal regeerakkoord dat er een preventiebeleid zal worden gevoerd. Er is de responsabilisering van de werkgevers. Er is een verzuimbeleid om ervoor te zorgen dat mensen niet ziek vallen. Dan moeten we daar dat negatief beeld niet van opzetten. Ook in tegenstelling tot collega Faraji ben ik wel heel verheugd, minister-president. U hebt aan ons gevoeld dat we op onze honger zaten in de zin van wanneer we eraan beginnen. Hier ligt nu een agenda. Ik vind het zeer positief dat hier een agenda ligt: Q1 en Q2. Dat is een agenda die we vanuit het parlement kunnen opvolgen. Ik vind het een heel goed begin. Ik kan alleen maar dromen dat bijvoorbeeld Caroline Gennez in Welzijn, die ook met grote masterplannen moet komen – die zullen wel komen –, ook een duidelijke agenda zou geven aan haar commissie met de prioriteiten die ze stelt, wanneer een bepaalde agenda komt, wanneer een bepaald plan. Ik vind het zeer goed. Ik heb twee specifieke vragen misschien: in het plan staat het verlagen van regeldruk met aandacht voor robuuste vergunningverlening Q1. Kunt u dat misschien wat verduidelijken? Want de gemengde commissie is pas opgestart. Gaat het dan over nog andere regeldruk met de omgevingsvergunning? Kunt u dat misschien wat verduidelijken? Hoe kijkt u naar de interfederale samenwerking? Er zit een viceminister-president op het federale niveau die belast is met Administratieve Vereenvoudiging. Als u het mij vraagt, kunnen jullie twee handen zijn op één buik. Ziet u het zitten om met hem samen te werken?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Stijn De Roo (cd&v),"Minister-president, dank u wel voor het antwoord op de verschillende vragen die al zijn gesteld. Ik sluit me aan bij de positieve woorden. We hebben iets nodig om onze productiviteit verder aan te zwengelen. Het plan dat nu wordt voorgelegd, zorgt voor de eerste belangrijke krijtlijnen en dat moet natuurlijk verder worden geconcretiseerd. Er zijn een aantal acties opgeschreven in het plan die ook gekoppeld zijn aan een bepaalde opstarttermijn of zelfs een eindtermijn. We moeten die verder concretiseren. Als je kijkt naar de versnellingen in het algemeen en naar het verhogen van de productiviteit, ga je, als je tot concrete acties komt, snel vaststellen dat er grote regionale verschillen zijn. Er zijn een aantal regio’s die heel snel zouden kunnen inspelen op een versnelling, waar directe opportuniteiten liggen. Er zijn een aantal regio’s die misschien ook historisch gezien een stukje zijn achtergesteld. Ik denk bijvoorbeeld aan de Denderstreek en aan andere regio’s die het dan wel zeer goed doen. Op welke manier wordt er omgegaan met de regionale eigenheid? Bijvoorbeeld op bedrijventerreinen zal het nodig zijn om prioriteiten te stellen van waar we gaan ontwikkelen, en waar niet. Maar ook in andere domeinen kan die versnelling snel tot een aantal regionale verschillen leiden. Hoe zullen we daarmee omgaan? Of hoe zult u daar vanuit uw bevoegdheid mee omgaan?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Minister-president Matthias Diependaele,"Dank u wel voor de bijkomende vragen. Eerlijk waar, ik begrijp dat er gezegd wordt dat het niet concreet genoeg is, dat het niet ver genoeg gaat. Dat is natuurlijk een klassieke discussie die je altijd hebt, en op elk beleidsniveau heb je dat. Dat gaat in stappen. Het is een trechter waar je er in gaat. Hetgeen er uitkomt op het einde is belangrijk. Ik heb ook gezegd dat je een architectuur nodig hebt om dat te managen, te kunnen beheersen, te kunnen leiden. Hier begint het nu stilletjes aan in de trechter te komen. Ik ga daar geen zwart-wittegenstelling over voeren. Als je het mij vraagt is dat een zinloos debat. Mijnheer De Roo, u hebt gelijk, het is inderdaad een uitdagende aanpak. Je gaat uiteraard beleid voeren voor alles in Vlaanderen, maar dan kijken hoe je versterkend kunt werken in bepaalde regio’s. Dat hangt er allemaal een beetje van af. U zegt dat de Denderstreek achtergesteld is – let daarmee op, dat kan breed worden geïnterpreteerd –, die wordt inderdaad in elk geval sociaal-economisch uitgedaagd. Daar staan nu wel wat maatregelen op plan. Dat komt er ook aan. Er zit ook extra financiering aan vast. Uw voorzitter in Vilvoorde hangt daar ook voor een deel mee samen want gisteren verscheen nog in de krant dat ze er ook centen voor krijgen. Daarnaast is er ook de Rupelstreek, ook een streek die al een hele tijd sociaal-economisch wordt uitgedaagd. Er zijn een tijdje geleden vooral steenbakkerijen weggevallen. Dat proberen we nu in te vullen richting de entertainmentcluster en dergelijke meer. De heer Bothuyne had een vraag over bedrijventerreinen en dergelijke meer. Dat is iets wat in West-Vlaanderen sociaal-economisch zeer sterk leeft, maar dat dan ook weer uitgedaagd wordt op een ander punt. Ik denk trouwens dat het noorden van Oost-Vlaanderen op dat gebied ook bijzonder uitdagend is. Ik moet ook zeggen – om daar direct al op te antwoorden – dat het beleid dat in provincies soms gevoerd wordt rond bedrijventerreinen, bijzonder is. Ik denk aan Oost-Vlaanderen op dat gebied. Ik begrijp zeer goed dat je groenschermen rond bedrijventerreinen hebt, maar als men ook nog eens verplicht om in het bedrijventerrein tussen de bedrijven 12 meter verloren te laten gaan aan een groenscherm, dan ga je natuurlijk niet verstandig om met je terrein. Daarrond: à la bonne heure, geen enkel probleem, dat begrijp ik heel goed. Maar als je het ertussen ook nog eens moet doen … Maar goed. Het is maar een concreet voorbeeld, waarvan ik dacht … Mijnheer Vandeurzen, dank u wel voor uw woorden van steun. Die vergunningen, dat is een beetje een misverstand. Dat is wel degelijk Q1, maart stond er, maar dat hebben we opgestart met de commissie Versnelling. Dat is dat eigenlijk al. Dat hebben we naar voren getrokken. Ik denk dat er ergens een verwarring is geweest doordat we dat naar voren hebben getrokken. De federale samenwerking: ja, zeker wel, daar waar het nodig is. Ik zeg daarover twee dingen. Er is natuurlijk een deel waarbij we de overheidswerking zelf efficiënter willen maken, zeker het luik administratieve vereenvoudiging. Daarnaast willen we natuurlijk ook bepaalde zaken voor bedrijven vergemakkelijken. Dan hangt het ervan af of het Vlaamse of federale regelgeving is, maar samenwerking kan daar zeker. Ik heb daar nog geen concrete voorbeelden van, maar dat is zeker een mogelijkheid. Mevrouw Faraji, ik ben zeer opgetogen met uw steun. Ik wil van u blijven horen dat het te weinig is en dat het meer mag zijn. Ik hoop dan ook dat we die steun binnen de regeringsploeg hebben om daarop door te werken. Ik kijk zeker uit naar bepaalde discussies die eraan komen rond defensie-industrie en energiebeleid, dat natuurlijk ook voor bedrijven aanmoedigend moet zijn. Ik begrijp het scepticisme dus, maar ik interpreteer dat graag als steun voor het verdere beleid dat we nu aan het opzetten zijn. Want als dat de ingesteldheid is, dan denk ik dat we heel ver gaan springen. Ik wil dan absoluut het onderste uit de kan halen om het industriebeleid volop te laten spelen en daar verder op in te zetten. In die zin interpreteer ik uw scepticisme dat het niet genoeg is, graag als een ondersteuning om meer te doen. Ik hoop dat we op dat traject kunnen blijven voortgaan, want dan gaan we heel vlotjes samenwerken. Mijnheer Gryffroy, wat betreft opvolging, administratief: ja, we hebben er een opvolging op gezet. Of wat was de vraag precies?",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Andries Gryffroy (N-VA),"De vraag was of de administratie, die uiteindelijk de hele opvolging zal moeten monitoren, ook betrokken wordt. Want anders heb je een verhaal, waarbij … Die administratie moet daarin mee.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Minister-president Matthias Diependaele,"Natuurlijk, die zal mee betrokken worden. Het punt bij de opvolging is natuurlijk dat sommige dingen voor de lange termijn zijn. Dat is maar logisch ook. Je maakt keuzes die niet onmiddellijk een impact hebben, maar wel op de lange termijn. We zullen daar wel degelijk de administratie bij betrekken. Mevrouw Schauvliege, ik heb alle respect voor milieuverenigingen, maar nee, ik denk niet dat je alles en iedereen overal moet bij betrekken – hierbij nu niet. (Opmerkingen van Mieke Schauvliege) Dit is een productiviteitsagenda, een bij uitstek economisch verhaal. Ik heb ook altijd gezegd dat er geen afbreuk wordt gedaan aan onze klimaat- en milieudoelstellingen, bij alles wat ik al gecommuniceerd heb over de Europese Unie. Ik heb dat ook gisteren nog gezegd op de radio. Niemand stelt de klimaatdoelstellingen in vraag, maar we moeten die wel weer in evenwicht brengen met onze welvaartsagenda, onze productiviteitsagenda en onze economische agenda. Daar zetten we nu dus op in. Dat is waar we nu aan werken. Maar nee, ik denk niet dat het een meerwaarde biedt, met alle respect. Op andere gebieden, als het over ruimtegebruik gaat, hebben we overleg met milieuorganisaties. We hebben ook nog heel wat andere zaken waar die wel degelijk betrokken worden. Maar hier gaat het wel degelijk om een productiviteitsagenda. En bij het VESOC worden wel degelijk – en dat heb ik gezegd – ook werknemersorganisaties betrokken. Mijnheer Colebunders, ik heb natuurlijk een heel andere visie dan u. Ik ben het ook absoluut niet eens met de analyse dat werkgevers niet zouden inzitten met het belang en welzijn van hun werknemers. Daar ben ik het absoluut niet mee eens. Dat is een tweedeling die jullie politiek proberen uit te buiten. Allemaal goed, als u dat zo wilt doen, maar dat is een volgens mij totaal achterhaalde tegenstelling die allang niet meer leeft. Ik zie veel werkgevers die met het grootste hart voor hun werknemers heel veel inspanningen leveren en ook heel goed beseffen dat zij van die samenwerking met hun werknemers afhangen om zelf succesvol te zijn. Ik durf met de hand op het hart te zeggen dat mijn overtuiging is dat de overgrote meerderheid van die ingesteldheid uitgaat, waar trouwens ook een deel eigenbelang in zit. Zij weten dat, als medewerkers niet op dezelfde manier, met dezelfde overtuiging, met hetzelfde enthousiasme en inzet voor het bedrijf werken, dat ook hun niet goed uitkomt. Je moet vandaag trouwens met een krappe arbeidsmarkt ook aantrekkelijk zijn als werkgever. Ik ben het dus helemaal niet eens met de analyse. Ik neem dat verder dus ook niet mee, natuurlijk niet. Mijnheer Awouters, ik heb al geantwoord op uw vraag over dat het niet concreet genoeg is. Er zitten nog een paar zaken in de pijplijn, maar we hebben afgesproken dat we daarover pas communiceren als ze eraan komen. Daar ga ik dus niets over zeggen. Minister Gennez mag natuurlijk ook dingen aanleveren. Natuurlijk is dat geen enkel probleem. Graag zelfs, heel graag! Ik denk dat er in die sector ook heel veel productiviteitswinst gerealiseerd kan worden. Ik heb het daarnet ook zelf als voorbeeld aangehaald, dus het kan zeker. Zij neemt voor een deel ook een initiatief voor de administratieve vereenvoudiging. Dat is zeker de bedoeling. Mijnheer Bothuyne, op uw vraag over bedrijventerreinen heb ik al geantwoord. Wat betreft het responsabiliseren van de bedrijven en stakeholders: dat was eigenlijk afgelopen vrijdag al het geval. Wij hadden op dat moment de administratieve vereenvoudiging op de agenda staan, maar Voka is toen al langsgekomen met 25 concrete voorstellen voor punten die we zouden kunnen overnemen. Ze hebben dat de naam WetWatchers gegeven. Dat is tot stand gekomen omdat we hen hadden opgeroepen om met concrete voorstellen te komen. Voor mijn part mogen die van overal komen: hoe meer, hoe liever. Niet alles is eenvoudig. Er stonden bijvoorbeeld in die 25 voorstellen al een paar zaken waarover we van mening verschilden. Sommige voorstellen zijn potentieel gevaarlijk omdat die weleens anders zouden kunnen uitdraaien, maar het zijn wel zaken waarover we kunnen praten. Om de administratieve vereenvoudiging effectief door te voeren, moeten we eruit halen wat erin zit. Wat de opvolging betreft, zal de regering op de hoogte worden gehouden. Dat zal dus met een mededeling of iets dergelijks zijn; dat staat dan telkens op de agenda. Het kan ook hier in de commissie. Ik heb daar geen enkel probleem mee.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Robrecht Bothuyne (cd&v),"Over dat laatste: misschien kan het inderdaad gewoon een werkafspraak worden dat we systematisch de rapportering over deze agenda toegestuurd krijgen als de mededeling van de regering eraan komt, en dat ook meteen agenderen in de commissie. Ik denk dat dit zo fundamenteel is als oefening en als opdracht dat we vanuit het parlement zeker een vinger aan de pols moeten houden. Misschien kunnen we op een bepaald moment voor een aantal aspecten op een actieve manier bijdragen via een hoorzitting of andere initiatieven, om bijvoorbeeld de stakeholders effectief te betrekken en op hun verantwoordelijkheid te wijzen. Ik denk dat er op dat vlak heel veel kennis zit bij lokale besturen, die in de praktijk worden geconfronteerd met heel veel problemen rond vergunningsverlening of andere aspecten van procedurele regels die vanuit de Vlaamse overheid zijn opgelegd. Ik was vorige week bij VARIO, de federatie die bezig is met waterbeleid en investeringen in waterinfrastructuur. Daar alleen al hadden ze een heel lange lijst met vereenvoudigingsvoorstellen. Ik denk dat minister Brouns, maar ook de ruime regering, daarmee aan de slag kan. Het betrekken van die stakeholders is, denk ik, heel belangrijk om van deze oefening een succes te maken. Ik denk dat menselijk kapitaal heel belangrijk is. Daar zullen we uw collega Demir over bevragen. Het is een unieke gelegenheid om op het moment dat onderwijs en werk in één hand zitten, daar stappen vooruit in te zetten. Voor de rest dank ik u voor uw bijkomende antwoorden.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Michiel Awouters (Vlaams Belang),"Dank u wel voor uw bijkomende antwoorden, minister-president. We kijken uit naar de concrete acties die de komende maanden en jaren effectief zullen worden genomen. We denken dat het geen evidentie zal zijn, want we merken dat er toch fundamentele verschillen in visie zijn bij de verschillende regeringspartijen. Dat bleek daarnet uit de tussenkomst van collega Faraji, maar ook vorige week uit de tussenkomst van collega Segers over AI. De socialisten willen meer en meer regeltjes, dus het gaat toch geen evidentie zijn om hard op de regeringstafel te kloppen en er effectief voor te zorgen dat de administratieve lasten zullen dalen. Daarnaast wil ik ook nog dit even zeggen: we zien al decennialang dat politieke tenoren de administratieve vereenvoudiging naar buiten brengen. Dat was zo op het einde van de jaren 90, in de jaren 00 en nu dus ook nog steeds. Tegelijkertijd zien we dat de administratieve lasten alleen maar zijn toegenomen. Iedere ondernemer geeft ook aan dat ze de afgelopen jaren alleen maar zijn gestegen. Vanuit die optiek is het dus voor ons onbegrijpelijk dat er weer een plannetje wordt gemaakt zonder dat daar effectief concrete acties aan gekoppeld zijn, terwijl het probleem al zovele jaren, zovele decennia blijft aanslepen.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Gaby Colebunders (PVDA),"Minister-president, ik denk dat ik mijn tussenkomst begonnen ben met te zeggen dat op het einde van de rit uw weegschaal in evenwicht moet zijn. Dus ik zeg niet dat iedere baas hetzelfde is, maar ik wil wel zeggen dat mijn vraag vandaag hier uiteindelijk wel al beantwoord is geweest in de commissie door de collega’s van de andere partijen. Mijnheer Vandeurzen, u zegt net dat u het zo niet ziet, en dat die werkgevers wel bekommerd zijn om hun werknemers. Ik dacht niet dat ik hier ooit de heer Willy Naessens zou citeren, maar dat is nu iemand die zegt: “Ik moet mijn werknemers soigneren, want, dat ik het thuis goed heb, dat ik kan rijden met een mooie auto, mijn familie een mooie vakantie kan geven en dat onze toekomst verzekerd is, is dankzij dat harde werk van die werknemers.” En zo zijn er bazen. Maar ik ben ook op mijn hoede, want dan hoor ik de collega van de Open Vld die het wel kan weten, hier zeggen: “Ja, maar we zijn geen OCMW. We ondernemen niet als wij er niet rijker van worden, we zijn geen OCMW.” Voor die bazen ben ik al jarenlang op mijn hoede. Want het zijn net zij die op papier een rusthuis hebben, die investeren in een personenlift, die de werknemers niet mogen gebruiken, omdat ze niet binnen de tijd kunnen gaan werken. Dat zijn die bazen. Wat ik aan u vraag, minister-president, is om dat oubollig gedoe in evenwicht te houden. Dus op papier mogen ze investeren, maar de realiteit is dat er nog altijd veel bazen zijn die, zoals ik in de rij achter mij gehoord heb, zeggen dat ze geen OCMW zijn. Die stem gaan jullie hier de volgende vier en een half jaar blijven horen.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Mieke Schauvliege (Groen),"Ik ben zeer actief in de commissie Leefmilieu, en daar hoor ik de minister van Leefmilieu altijd zeggen dat we moeten ecologie en economie met elkaar moeten verzoenen. Eigenlijk ben ik het fundamenteel eens met die uitspraak. Maar wat stel ik daar vast? Als het gaat over omgeving, over milieu, over natuur, wordt heel die economische agenda erbij betrokken. Maar omgekeerd hoor ik u nu vertellen dat u hier een agenda op tafel legt, een economische agenda en een productiviteitsagenda, en dat die milieuorganisaties, die vakbonden, daar eigenlijk helemaal niets mee te maken hebben. Minister, u vergist zich van vijand als u dat doet. Het is zeer belangrijk dat we naar een economische transitie gaan, dat we naar een decarbonisatie gaan, dat we streven naar die circulariteit. Daarbij zijn die milieuorganisaties partner, en die willen daar mee over nadenken, die willen mee hun schouders onder dat verhaal zetten. Als u hen niet betrekt, dan begaat u een grote vergissing, en als u niet echt voluit gaat voor die decarbonisatie en die circulariteit, dan schiet u uzelf in de voet. Dus, ik zou voorstellen: bekijk dat nog eens goed, en betrek daar iedereen bij. Dat zal u veel meer opleveren dan hen uit te sluiten.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Andries Gryffroy (N-VA),"Eerst en vooral bedankt voor de antwoorden. Wij blijven natuurlijk ten volle achter dit plan staan. Collega Schauvliege, vooraleer u wegloopt, wil ik nog wel meegeven dat de vakbonden wel hun plaats hebben. Daarvoor zijn er de adviesraden en daarvoor hebben we VESOC. We gaan niet nog een bijkomend kanaal creëren om hen ook op die manier daarbij te betrekken. Ze zal waarschijnlijk een andere commissie hebben. (Opmerkingen van Eva Platteau en minister-president Matthias Diependaele)",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Andries Gryffroy (N-VA),"Dus met andere woorden: de vakbond is betrokken, de middenveldorganisaties zijn betrokken, want er kan hier ook geen enkel decreet gemaakt worden zonder hen er bij te betrekken via de adviesraden, maar we gaan ze er daarnaast niet nog een keer bijkomend bij betrekken. Mijnheer Colebunders, ik ben geen Open Vld’er, maar ik heb dat wel gezegd, en ik blijf erbij. Uw visie over ondernemers vind ik eigenlijk zodanig negatief dat ondernemers zich straks gaan afvragen waarom ze het nog zouden doen. (Opmerkingen van Gaby Colebunders) Het gaat hem niet over een weegschaal.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Gaby Colebunders (PVDA),"Het gaat over de weegschaal die in evenwicht moet zijn – dat is wat ik zeg – tussen werknemers en werkgevers. Wat u doet, is een heel andere kant van het verhaal vertellen. Ik heb van in het begin gezegd dat we de industrie moeten omarmen, maar met respect langs de twee kanten, en de weegschaal moet uiteindelijk in evenwicht zijn. Bij u slaagt de weegschaal aan ene kant door, en u zegt dat de werknemer uiteindelijk alleen maar moet zwijgen en werken.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de productiviteits- en competitiviteitsagenda van de Vlaamse Regering,,,,speech,,Andries Gryffroy (N-VA),"Mijnheer Colebunders, er is niets opgenomen van wat u zegt, want u hebt uw micro zelfs niet eens aangezet, dus het heeft weinig invloed. Ik zal mijn betoog herhalen. Er moet inderdaad op het einde van de rit nog iets in zitten voor de ondernemers, en niet alleen voor de werknemers. Die balans bestaat inderdaad. Als een ondernemer met zijn winsten bijkomend kan investeren, bijkomend mensen kan aanwerven, dat is voor mij ook een balans. Er is altijd een negatief beeld dat ondernemers een bende uitzuigers zijn, waarbij de balans in evenwicht moet blijven. Dat aanvaard ik niet. Ik ben zelf ook vijf jaar ondernemer geweest, en ik heb mijn medewerkers nooit uitgebuit. Dus laat dat duidelijk zijn. Voor de rest denk ik niet dat we moeten verzanden in discussies of de vakbonden extra moeten worden betrokken of niet, of wat er volgens u nog meer in balans moet komen ten voordele van de werknemers. Het gaat over het principe dat die Vlaamse Versnelling een goed actieplan is. We moeten dat inderdaad proberen monitoren om te kijken of we dat heel snel en flexibel kunnen bijsturen, want de wereld verandert iedere dag. Dank u wel.",donderdag 27 februari 2025,1876396.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876396
over de klimaatinvestering in ArcelorMittal,,,,speech,,Andries Gryffroy (N-VA),"De miljardeninvestering van het staalbedrijf ArcelorMittal voor de vergroening van de hoogovens staat nog steeds on hold. De topman, Aditya Mittal, geeft aan dat er nog te veel onzekerheid is rond Europese steun. Voor hem is het tijd om de daad bij het woord te voegen. Er zou al enige vooruitgang geboekt zijn. Ondertussen is er ook de Clean Industrial Deal, al weet ik niet of dat daar ook mee kan worden gelinkt. Maar er zijn meer maatregelen nodig om de Europese staalindustrie te ondersteunen. Concreet gaat het over de handelsregels en de kostprijs van energie. Dat heeft een impact op de geplande investeringen, zowel in Gent als in Frankrijk en Duitsland. Voor Gent zou het gaan om een enorme investering van ruim 2 miljard euro voor de overschakeling van klassieke hoogovens naar elektrische installaties. ArcelorMittal is voor ons een van de belangrijkste werkgevers in de streek rond Gent. Er werken 4500 mensen rechtstreeks bij het bedrijf en nog eens 1500 bij de toeleveranciers. Al in 2021 werden engagementen aangegaan. Zowel de Vlaamse als de Federale Regering verbonden zich om dit ambitieuze project te ondersteunen. Ook de Europese Commissie bracht een bezoek aan Gent en beklemtoonde daar de ambitie voor de staalindustrie. Minister-president, welke stappen werden de afgelopen maanden gezet, tot deze ochtend? Hoe verloopt de dialoog met ArcelorMittal en FINOCAS? Wat is de stand van zaken bij de Europese Commissie om de toekomst van de staalindustrie te verzekeren in Vlaanderen en Europa?",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
over de klimaatinvestering in ArcelorMittal,,,,speech,,Minister-president Matthias Diependaele,"Ik dank u voor de vragen. Ze geven mij de gelegenheid om uit te leggen waarom ik daarnet twintig minuten te laat was. Dat had hiermee te maken. Om de businesscase voor Europees staal te versterken, vraagt ArcelorMittal aan de Europese Commissie om een plan te ontwikkelen dat inspeelt op volgende elementen. Ik geef nu de vijf zaken die zij vragen. Een eerste element is de handelsbescherming tegen wereldwijde overcapaciteit en oneerlijke concurrentie. Als u daar eens cijfers van wilt: je valt daarvan achterover. De productiecapaciteit die China de laatste tien tot twintig jaar heeft opgebouwd, is meer dan voldoende om aan de volledige vraag wereldwijd te voldoen. We weten dat dat een handelsstrategie van China is om overcapaciteit te creëren, daardoor aan dumping te doen, waardoor de rest van de industrie van de kaart wordt geveegd en zij alleen de prijszetting kunnen bepalen vanuit hun industrie. Dat is exact wat er bijvoorbeeld met de zonnepanelen is gebeurd. Het is wat er nu gebeurt met de overcapaciteit van staal. De capaciteit van ArcellorMittal is daar de laatste twintig jaar maandelijks bij gekomen. Het gaat over ongeveer die grootteorde. Jaarlijks produceren ze 5 miljoen ton in de fabriek in Gent. Zo’n fabriek is er de voorbije twintig jaar elke maand bij gekomen in China. Dat is gigantisch. 25 procent van de capaciteit in Europa is het laatste jaar of de twee laatste jaren geschrapt. De staalnijverheid zit dus wel degelijk in heel slecht vaarwater. Denk aan ThyssenKrupp, dat tienduizend mensen op straat heeft gezet. Het tweede element is de efficiënte toepassing van het carbon border adjustment mechanism (CBAM) om koolstoflekkage te voorkomen en omzeiling van het mechanisme te verhinderen, en vooral om ervoor te zorgen dat dat geen hinder is om te exporteren. Staalbedrijven moeten immers ook op die internationale markt meekunnen. Op dit moment is dat een heel groot probleem door het CBAM. Het tweede element is de toegang tot voldoende en betaalbare energie voor de energie-intensieve industrie, onder andere door overgangsmaatregelen om de prijzen te drukken; het vierde is de technologieneutrale subsidie-instrumenten en het vijfde is het aanjagen van de vraag naar ‘low carbon’ staal door openbare aanbestedingen. Dat is interessant, want het is onder andere wat mevrouw Schauvliege daarnet vroeg. Ik verwijs ook naar het voorbeeld van het Belpairegebouw dat ik daarnet gaf. Het laatste element is het verplicht gebruik van ‘low carbon’ staal door downstreamgebruikers en -producenten. Dat leg je dan op aan andere private ondernemers. Dat gaat nog een stap verder. Dat is wat ArcellorMittal vraagt. ArcelorMittal heeft aangegeven te wachten op maatregelen van de Europese Commissie. We verwachten verschillende belangrijke initiatieven in 2025, waaronder de geplande herziening van het CBAM, een verwachte herziening van de staalbeschermingsmaatregelen en de publicatie van het Europese actieplan voor staal en metaal. De afgelopen maanden ben ik deze problematiek blijven aankaarten op Europees niveau. Zo hebben we hierover eind december een brief gericht aan Eurocommissarissen Séjourné en Šefcovic. Ik heb Séjourné nog gesproken in Warschau en ook gisteren nog. Ook Šefcovic heb ik gesproken in Warschau. We hebben deze case aangehaald in de interventie tijdens de informele vergadering van ministers voor Industrie en Handel. Ik heb hier ook een punt van gemaakt tijdens een aantal bilaterale ontmoetingen met de Europese Commissie. Ondertussen wordt er ook tussen lidstaten, op initiatief van Frankrijk en Italië, bekeken hoe we hierover samen een non-paper kunnen opstellen ter attentie van de Europese Commissie. We hebben ook overleg gehad met minister Ferracci en minister Urso. We hebben bekeken hoe we hierover samen een non-paper kunnen opstellen ter attentie van de Europese Commissie. Vanmorgen, voor de start van deze vergadering, was er een overleg, dat eerst gepland was in Marseille. Maar omdat we niet altijd die afstand kunnen afleggen, zou het overleg hier plaatsvinden. Het gaat nu uiteindelijk door in Parijs, maar we hebben wel digitaal deelgenomen aan de Summit on the future of the European steel industry, op initiatief van Frankrijk en Italië, de ministers Ferracci en Urso. We hebben jullie beloofd dat we de problematieken zo veel mogelijk zouden benadrukken. We zullen die non-paper mee ondersteunen. Waarom is het belangrijk dat dat nu plaatsvond en dat het op korte termijn werd georganiseerd? De Europese Commissie heeft op een bepaald moment een agenda voorgesteld, zoals ook wij hebben gedaan met ons plan voor de productiviteit, de Vlaamse Versnelling. Een maand geleden had de Europese Commissie aangekondigd dat ze gisteren, 26 februari, de Clean Industrial Deal zou lanceren. Volgende week of binnen twee weken zou dan ook het plan voor staal en metaal er komen. Daarom was het belangrijk dat het initiatief om de non-paper uit te brengen en een standpunt te bepalen van Italië en Frankrijk, nu ook van ons en een paar andere landen, zoals Hongarije, Spanje en Polen – ik moet opletten, maar ik denk dat het die landen zijn die steunen – vandaag zou plaatsvinden. We konden dat niet verder opschuiven. Dat is de reden waarom ik later ben. Het is heel belangrijk. Er was vanmorgen trouwens ook een rondetafel met enkele staalbedrijven. Onder andere Geert Van Poelvoorde uit Gent, van ArcellorMittal Europa, was daarbij aanwezig. Hij communiceerde over de eisen en vragen die ze op tafel leggen. De effectieve toekenning van de lening blijft afhankelijk van de opstart van de activiteit door het bedrijf en de beslissing van het bedrijf omtrent de investeringen. Dus zij moeten eerst beslissen wat wij gaan doen met die lening en zij wachten op wat Europa gaat doen. Eigenlijk is het perfect logisch dat ze daarop wachten. Ik denk dat we daar niet paniekerig over moeten doen, maar we moeten wel druk zetten op Europa om met de juiste maatregelen te komen, want daar zal hun beslissing van afhangen. Zoals u weet, heeft de Europese Commissie op 26 februari, gisteren, haar Clean Industry Deal gepubliceerd. Daarin zijn enkele initiatieven opgenomen die niet alleen, maar ook voor de staalsector van belang zijn. Het gaat dan onder andere om het Steel and Metal Action Plan, de Industrial Decarbonisation Accelerator Act, het verbeteren van het carbon border adjustment mechanism (CBAM), financiering van decarbonisatieprojecten, de toolbox voor handelsdefensie-instrumenten enzovoort. Deze reeks voorbeelden illustreert meteen hoe diverse domeinen invloed hebben op een sector en een investerend bedrijf, en dat dit dus ook op een geïntegreerde manier dient te verlopen. Het belangrijkste is nu de concrete uitwerking van die initiatieven de komende weken en maanden. We zullen uiteraard alles van nabij opvolgen.",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
over de klimaatinvestering in ArcelorMittal,,,,speech,,Andries Gryffroy (N-VA),"De vraag was inderdaad een paar weken geleden opgesteld, omdat er toen wat sociale onrust was. Er werd gezegd dat er al dingen beslist waren en dat men dat probeerde te mediatiseren. Ondertussen is het superactueel in functie van uw vergadering deze ochtend en de Clean Industry Deal, die gisteren werd aangekondigd. Ik heb een belangrijke bijkomende vraag. Ongeveer achttien maanden hebben we heel hard gevoeld dat ArcelorMittal naar Frankrijk – Duinkerke – of Duitsland keek in functie van wat die landen meer kunnen geven aan subsidies. Er was een soort ‘race to the bottom’ omtrent subsidies. Is die angel een beetje weg doordat u nu samenzit met de andere ministers en door die non-paper die is opgemaakt? Of blijft het probleem bestaan dat bedrijven achteraf naar andere oorden gaan trekken in functie van subsidies? Wij hebben niet die diepe zakken zoals Frankrijk en Duitsland. Is dat nu een beetje afgezwakt door in dat netwerk te zitten en door nu met die non-paper te komen?",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
over de klimaatinvestering in ArcelorMittal,,,,speech,,Stijn De Roo (cd&v),"Collega Gryffroy, bedankt voor uw vraag. De miljardeninvestering die zou moeten plaatsvinden bij ArcelorMittal, is inderdaad zeer belangrijk, niet alleen voor Vlaanderen, maar ook voor de specifieke regio rondom Gent en ver daarbuiten. Minister-president, u gaf aan dat het gaat over zoveel miljoen ton productie per jaar enzovoort. Maar ik denk dat het meest onderscheidende is dat ArcelorMittal het meest groene staal ter wereld produceert in de site in Gent, of alleszins daartoe de plannen had met de investering die op til was. In die zin, als we rekening houden met een aantal factoren, kun je dat staal in de verste verte niet vergelijken met de overproductie die in China plaatsvindt en aan dumpingprijzen op onze wereldmarkt terechtkomt. Door het meest groene staal te produceren, lopen die kosten natuurlijk verder op. Collega Gryffroy wees in zijn repliek ook op het sociaal klimaat daar, waarbij beslist zou zijn of worden om een deel van de dienstverlening richting India te verplaatsen. Daar is een duidelijk engagement genomen dat de productie in Gent blijft, maar ArcelorMittal zal natuurlijk zijn businesscase moeten maken op het moment dat Europa volledig duidelijk is over de plannen. Ik had gehoopt dat de Clean Industrial Deal al een aantal tipjes van de sluier kon lichten, maar ik denk dat het nog een week of twee zal duren voordat we daar volledige duidelijkheid over hebben. Minister-president, ik denk dat het zeer goed is dat u aansluit bij een aantal Europese initiatieven om ervoor te zorgen dat de knelpunten rond de productie van groen staal worden weggewerkt. Wat gebeurt er nu in de komende weken? Hoe zorgen we ervoor dat de case die we vanuit Vlaanderen hebben uitgewerkt, die niet uitgaat van simpelweg het opentrekken van een zak geld, maar die vooral uitgaat van een soort partnerschap, een volstorten van aandelen en zich voornamelijk ent op de regio en het ecosysteem dat in de Gentse regio hangt, voldoende actueel blijft bij ArcelorMittal?",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
over de klimaatinvestering in ArcelorMittal,,,,speech,,Tom Lamont (Vlaams Belang),"Minister, ik maak een heel klein zijsprongetje richting FINOCAS. In een antwoord op een eerdere vraag van mij sprak u over een gelijkschakeling tussen FINOCAS en Finindus. Op de website van Finindus lezen wij dat zij participeren in heel wat ondernemingen, maar voornamelijk in heel wat buitenlandse ondernemingen, in Duitsland, Noorwegen, de Verenigde Staten. Bent u niet van mening dat onze middelen, die uiteindelijk niet oneindig zijn, vooral moeten worden ingezet voor de ondersteuning van Vlaamse bedrijven, terwijl heel wat investeringen nu voornamelijk richting buitenland gaan?",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
over de klimaatinvestering in ArcelorMittal,,,,speech,,Minister-president Matthias Diependaele,"Dank u wel. Op die laatste vraag moet ik u het antwoord schuldig blijven. Ik ken ook niet elk detail daarvan. Voor alle duidelijkheid, FINOCAS is een nv waarvan wij en ArcelorMittal elk de helft hebben. Dat wordt gebruikt voor innovatie. Als je voorbij ArcelorMittal rijdt, heb je links het gebouw waar dat innovatiecentrum zit. Ik ben nu de naam kwijt, maar dat maakt niet uit. Dat dient vooral daarvoor, en nu eventueel ook voor de ondersteuning van die nieuwe dingen. Mijnheer Gryffroy, neen, die subsidierace is niet weg. Ik denk dat die nu wel een beetje in een ander kader zal verlopen. We zullen zien als dat eenmaal opnieuw wordt opgestart. Maar ik deel u graag mee, en dat gaat veel ruimer dan het thema van ArcelorMittal, dat ik me daarover zorgen blijf maken, want de Europese Unie geeft op dit moment niet echt de indruk dat ze eindelijk die staatssteunregels opnieuw zal verstrengen. Ze plant veeleer het op poten zetten van weer een nieuw crisissysteem waarbij wordt afgeweken van de eigenlijke staatssteunregels. Ik vind dat een bijzonder foute keuze, niet alleen voor Vlaanderen, maar zeker voor Vlaanderen. Wij hebben onze mening daarover al geuit. We hebben dat doorgestuurd, we hebben daar brieven over gestuurd. We hebben ook al mensen aangesproken. Maar je blijft natuurlijk wel die vraag krijgen. Duitsland, Frankrijk, Italië, Spanje blijven die vraag om een soepeler staatssteunkader stellen. Ik vind dat dat ook in hun eigen nadeel is. Ik vind dat niet verstandig van hen, puur vanuit een economische logica. Maar goed, daarover moeten we het een andere keer maar hebben. Dat gevaar is dus niet geweken, voor alle duidelijkheid. Ik denk wel dat we het altijd redelijk goed aanpakken als we met zoiets geconfronteerd worden. Waarom? Omdat we nog heel goed kunnen aantonen dat de productiviteit in Vlaanderen nog hoger ligt. We kunnen die pure subsidies compenseren door heel wat andere zaken: infrastructuur, arbeidskrachten, hoogopgeleid personeel, onderzoeksinstellingen en ga zo maar door. We hebben goede havens en logistiek en dergelijke meer. We kunnen dat dus nog altijd wel voor een groot deel compenseren, maar ik weet niet of we dat altijd zullen kunnen blijven doen, en dat blijft lastig. De Europese Unie moet echt iets doen om die interne markt, dat gelijke speelveld te beschermen. Dat doet ze volgens mij vandaag de dag te weinig. Mijnheer De Roo, u hebt groot gelijk. ArcelorMittal Gent is een van de properste staalfabrieken ter wereld. Er zijn er ook nog andere, die door subsidies overleven, maar dit is een commercieel bedrijf dat het bijzonder goed doet. We hadden het daarnet over onze productiviteitsagenda, over de Vlaamse Versnelling en dergelijke meer. Wie denkt dat we, als dit bedrijf niet meer in Vlaanderen zou produceren, van ergens anders dan even proper staal zullen kunnen invoeren, die dwaalt serieus. Dat is iets wat ik niet begrijp. Mijn pleidooi is dat we economie en ecologie opnieuw in balans moeten brengen. Daar zit de foute redenering. Dat is ook de fout die men de jongste jaren bij de Europese Commissie heeft gemaakt, de Timmermanslegacy. Men wilde die ecologische agenda zo hard mogelijk opdringen aan bedrijven, maar vergat dat het natuurlijk niet meer rendabel was voor die bedrijven om te produceren, dat die businesscase helemaal niet overeind bleef. Wat krijg je dan? Het dreigement dat ze vertrekken. Er is effectief productiecapaciteit gesloten in Europa. Wat heb je daarmee gewonnen? Nu zal er bij wijze van spreken vuil staal vanuit het buitenland worden ingevoerd. Hebben we daarmee het klimaat gered? Neen, helemaal niet. Dat is mijn pleidooi: de ecologie moet weer in balans worden gebracht met de economie. Ik begrijp niet dat er mensen zijn die dat niet begrijpen, die menen dat we daarin wel het strengst moeten blijven en het verst moeten gaan. Daaraan gekoppeld is er dan ook nog eens het gevaar dat we heel ons welvaartssysteem dat we na de Tweede Wereldoorlog hebben uitgebouwd, onderuithalen. Maar goed. Ik kan me daarover opwinden. Wat gaat er nu in de komende periode gebeuren? De EU heeft haar agenda gezet. Ik begrijp dat men bij ArcelorMittal zegt te wachten met beslissen tot men een concreet inzicht daarin heeft. Wij hangen daarvan af. In de afspraken die we gemaakt hebben, zitten natuurlijk voorwaarden, want het is verstandig om voorzichtig te zijn met overheidsmiddelen. Wij zullen dus zien in welke mate de beslissing die zij nemen, nog voldoet aan die voorwaarden. We zullen opnieuw rond de tafel moeten gaan zitten. We zullen bekijken hoe dat zich afspeelt. Natuurlijk blijven wij klaarstaan, dus als zij willen doorgaan met dat project, dan doen wij daar graag aan mee, om alle redenen die ik u net gezegd heb. Maar het zal natuurlijk afhangen van wat zij beslissen. Dus we hangen daar een beetje van af. Sorry.",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
over de klimaatinvestering in ArcelorMittal,,,,speech,,Andries Gryffroy (N-VA),"Ik denk eigenlijk wel dat het goed is dat het dossier weer op de agenda staat. Ik denk ook dat het goed is dat u mee in het netwerk zit waarin de non-paper wordt opgemaakt. Als het gaat over de ‘race to the bottom’ omtrent subsidies, is het altijd handig om je handelspartners of politieke partners – de andere landen waar ook subsidies worden uitgedeeld – te kennen. Het is altijd goed om in zo’n netwerk te zitten, en om korte lijnen te hebben, in plaats van geïsoleerd te staan. Ik denk dat het in die context heel goed is dat u dit initiatief deze ochtend neemt. We moeten dit verder opvolgen. Het is te belangrijk voor de regio Gent, niet alleen vanwege de werkgelegenheid, maar ook vanwege het product dat daar wordt gemaakt. Laat ons daar heel eenvoudig over zijn: het product dat ze maken is top.",donderdag 27 februari 2025,1876535.0,https://www.vlaamsparlement.be//nl/parlementair-werk/commissies/commissievergaderingen/1872163/verslag/1876535
