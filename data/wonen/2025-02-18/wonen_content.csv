titel,link,ID,original_ID,content_type,commission,spreker,sprekertekst,datum,question_id,speech_link
over de oprichting van een taskforce Wonen-Ruimte,,,,speech,,Mieke Claes (N-VA),"Minister, in uw beleidsnota, en later in een commissie eind vorige maand, deelde u mee dat u met collega Brouns een taskforce Wonen-Ruimte zou oprichten om een groter, betaalbaarder en duurzamer woonaanbod mogelijk te maken. De uitdagingen op de Vlaamse woonmarkt zijn immers groot: tegen 2050 moeten er 450.000 extra woningen komen, terwijl er tegen 2040 geen extra open ruimte meer mag worden aangesneden. Bovendien zitten de vergunningsprocedures in dalende lijn en is de huurmarkt oververhit. Met die taskforce wilt u slapende en onbenutte bouwpotenties in kaart brengen en drempels wegnemen om woningbouwprojecten te versnellen. Daarnaast moet de taskforce de inzet van publieke gronden onderzoeken en lokale besturen ondersteunen bij de ontwikkeling van sociale en betaalbare woningen. Er blijven voor ons echter een heel aantal onduidelijkheden rond deze taskforce. Ik denk aan de werking en de concrete doelstellingen. Daarom heb ik een aantal vragen. Wat is de precieze samenstelling van de taskforce Wonen-Ruimte? Welke experten en belanghebbenden maken er deel van uit? Hoe zal de taskforce concreet te werk gaan om de bouwpotentie in Vlaanderen in kaart te brengen? Welke methodologie wilt u daarvoor gebruiken? Wanneer vindt de eerste werkvergadering van de taskforce plaats en wat staat er op de agenda? Welke concrete drempels zal de taskforce prioritair aanpakken om de versnelde activering van woonprojecten mogelijk te maken? Op welke manier zal de taskforce bijdragen aan het versoepelen of versnellen van vergunningsprocedures voor nieuwbouwprojecten?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Adeline Blancquaert (Vlaams Belang),"Minister, het voorbije jaar 2024 werd in Vlaanderen het laagste aantal vergunningen voor nieuwe woningen toegekend van de afgelopen tien jaar. Deze dalende trend speelt al sinds 2018. Nu we ons in Vlaanderen in een onmetelijke wooncrisis bevinden, hebben we net nood aan een immense inhaalbeweging wat het aantal nieuwe woningen betreft. Hoge aankoopprijzen voor woningen, hallucinante huurprijzen – we hebben het er daarnet al over gehad –, een steeds grotere druk van migratie en gezinsverdunning op onze woonmarkt zijn allemaal signalen dat de aanbodzijde aan een fors tempo moet worden opgedreven. De bouwsector geeft ook al een hele tijd aan dat hij in slecht vaarwater zit door dalende orders en bouwmaatschappijen die overkop gaan. Ten opzicht van 2021, het referentiejaar, is er een daling van 7,3 procent in de omzet. Embuild verwacht ook dit jaar nog een extra daling van 3,3 procent. Docent Lorenzo Van Tornhaut van de KU Leuven heeft in de media enkele uitspraken gedaan in verband met het digitale omgevingsloket en de huurmarkt. Zijn meest opmerkelijke uitspraak ging over de taskforce Wonen-Ruimte en de ambitie van 450.000 extra woningen tegen 2050: “Dat is echt de lat zodanig laag leggen dat je al een sliding tackle moet doen om er niet over te raken. We hebben nú maatregelen nodig. Lokale overheden zijn bepalend. De Vlaamse overheid zou beter een staten-generaal samenroepen met alle gemeenten en concrete doelstellingen naar voren schuiven.” Mijn vragen aan u, minister, zijn de volgende. Hoe worden de analyse en opmerkingen van de heer Van Tornhaut door u onthaald? Ziet u graten in het voorstel om een staten-generaal samen te roepen om de in omvang groeiende wooncrisis te bedwingen?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Katrien Partyka (cd&v),"De taskforce Wonen-Ruimte is natuurlijk een interessant thema, minister, want de verwachtingen zijn hooggespannen. Samen met collega Brouns hebt u echt geen kleine opdracht: de bouwpotenties van onbenutte gronden, het opstellen van een monitoringsmethode en de uitdaging om tegen 2050 niet minder dan 450.000 extra woningen te realiseren. Los van het debat dat we daarover kunnen hebben – over de invulling en wat er gaat gebeuren, zullen we hopelijk met u in de commissie kunnen spreken –, wil ik het specifiek hebben over de verdichting die nodig zal zijn als we spreken over zoveel bijkomende woningen. De verdichting en het verhogen van het ruimtelijk rendement zal nodig zijn. Er zijn verschillende redenen waarom steeds bijkomende ruimte innemen niet evident is: de wateruitdaging, de klimaatuitdaging, de duurzaamheidsuitdaging, de prijsuitdaging en de maatschappelijke weerstand tegen meer bouwen. Iedereen wil een huis, maar niemand wil graag dat er in zijn tuin een ander huis gebouwd wordt. Dat is, denk ik, een reële uitdaging. Mijn vraag is dus of er in die taskforce Wonen-Ruimte ook plaats is voor andere manieren van wonen. Ik denk dat het toch wel een moment kan zijn om aandacht te hebben voor nieuwe woonvormen zoals kleiner wonen, anders wonen en coöperatief wonen. Dat zijn verschillende nieuwe woonvormen die voldoen aan een nieuwe maatschappelijke nood. Bijna de helft van de Vlamingen is ondertussen alleenstaand. Er zijn ook verschillende andere redenen: de Vlaming heeft een baksteen in de maag, maar misschien is het tegenwoordig een houtskeletbouw en minder een baksteen. Er zijn verschillende zaken in beweging, en de vraag is of in die taskforce Wonen daar ook aandacht voor zal zijn. Die nieuwe woonvormen botsen vaak op regels rond ruimtelijke ordening, maar ook op regels die Vlaanderen, terecht, stelt aan kwaliteit. In de huidige omstandigheden en in die nieuwe woonvormen kunnen die misschien op een andere manier worden ingevuld. Ik denk bijvoorbeeld aan gemeenschappelijke ruimtes. De omstandigheden zijn er. Er is een maatschappelijke vraag om anders te gaan bouwen en wonen. Er is ook de uitdaging om effectief meer woningen op relatief korte termijn te bouwen. De economische omstandigheden zijn er ook niet naar om te blijven verderdoen zoals we nu bezig zijn. Worden die nieuwe woonvormen, innovatie en duurzame verdichting meegenomen in de scope van de taskforce? Welke actoren gaan daar eventueel die rol kunnen opnemen? Aan de begrippen ‘duurzaam’ en ‘betaalbaar wonen' kunnen natuurlijk heel verschillende invullingen worden gegeven. Minister, wat is de invulling van dat begrip? Dat is erg belangrijk om ook de uitkomst van de taskforce mee te bepalen. Hoe en door wie gaat dat bepaald worden? Ten laatste is er de monitorperiode. Er zijn indicatoren vermeld op het vlak van betaalbaarheid, duurzaamheid en kwaliteit. Hoe zijn die elementen geselecteerd? Hoe zullen die worden ingevuld? Kunnen er eventueel nog indicatoren worden bijgevoegd?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Kelly Van Tendeloo (Vooruit),"Om betaalbare woningen te garanderen, is aanbod belangrijk. Dat wil concreet zeggen: beschikbare gronden benutten, niet alleen de onbebouwde gronden, maar ook gronden waar vervallen of ongeschikte panden op staan, zodat die vrijkomen en daar een betere woning kan komen die aan de normen voldoet. Daarvoor kijken we naar de taskforce Wonen-Ruimte, om dat mee op te nemen. Minister, op welke manier gaan we die verdichting rijmen met kleinschalige sociale projecten, zodat we niet in de situaties vervallen van in de jaren 70 en 80 waar er heel grote complexen sociale woningen werden gebouwd, waar de draagkracht van de maatschappij te klein voor is? Op welke manier wilt u de woonmaatschappijen betrekken bij de taskforce? Waar ziet u de grootste marge om extra woningen bij te bouwen? Aan welk soort locaties denkt u? Wat hebt u op het oog?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Minister Melissa Depraetere,"Dank voor de vele vragen en jullie interesse in onze taskforce. Waarom moest die taskforce er volgens ons komen? Er is in deze commissie ook al heel veel gediscussieerd over aanbod, mogelijke maatregelen en alle uitdagingen en effecten die elke mogelijke maatregel met zich meebrengt. Dan is het wel belangrijk dat we dat niet alleen in een-op-eenoverleg met belangrijke stakeholders bespreken, maar wel in een taskforce waar bijna al die stakeholders bij elkaar komen en waarbij er vooral niet alleen vanuit de blik Wonen, maar ook vanuit de blik Ruimte naar wordt gekeken. Want de twee zijn nu eenmaal onlosmakelijk met elkaar verbonden. Ik ben zeer tevreden dat ook collega Brouns zich hiervoor wil inzetten en hier samen aan wil werken. De uitdaging is duidelijk geschetst door velen van jullie: hoe verzoenen we de uitdaging om bijna een half miljoen extra woningen te bouwen zonder elke vierkante meter groen vol te bouwen? Dat is natuurlijk niet de bedoeling. Om hier een antwoord op te bieden, richten we dus de taskforce Wonen-Ruimte op, om echt op zoek te gaan naar hoe we een structurele, continue aangroei van duurzaam en betaalbaar woonaanbod kunnen ondersteunen en opvolgen. De aangroei moet op goed gelegen locaties komen. Ik zal straks wat meer toelichten hoe we die locaties zien. Maar het is wel belangrijk dat, als er wordt bijgebouwd – dat is in het verleden niet altijd zo gebeurd in Vlaanderen –, er wordt nagedacht waar de locaties dan het best zijn. Dat gaat niet enkel over het stuk grond dat beschikbaar is, maar ook over de mobiliteit in de buurt. Kunnen mensen zich er vlot verplaatsen naar het werk? Zijn er winkels in de buurt? Zijn er combinaties te maken? Is er dan ook nog voldoende natuur, voldoende landbouw, groen, water, enzovoort? Een eerste belangrijke doelstelling is om de ruimte te scannen en in kaart te brengen en daar beter over nadenken dan soms helaas in het verleden is gebeurd. In eerste instantie kijken we naar goedgelegen plekken, waar we maximaal kunnen inzetten op het verhogen van het ruimtelijk rendement binnen de bestaande bebouwde ruimte. We gaan in elke gemeente op zoek naar die plekken. Waarom? Heel veel gemeenten willen daarmee aan de slag gaan, maar ze merken dat ze op drempels botsen, dat ze niet altijd goed weten hoe ze eraan moeten beginnen, enzovoort. Het is belangrijk dat we daar verder op werken en dat we de plekken met bouwpotentie kunnen koppelen aan collectieve vervoersknopen en voorzieningen. De taskforce moet werkmateriaal aanleveren waarmee lokale besturen aan de slag kunnen gaan in functie van hun op te maken woonstrategie. We gaan daarbij focussen op de uitdagingen om bijkomende woningen te realiseren, waarbij het verruimen van het aandeel betaalbaar en sociaal woonaanbod uiteraard moet primeren. Ook dat komt hier heel vaak aan bod. Wat het sociaal woonaanbod betreft, is er natuurlijk het nieuw bindend sociaal objectief (BSO). Er is een verschil met het vorige BSO in de zin dat er een sanctie bij zal horen. Ik hoop dat die niet moet worden toegapast. Maar als lokale besturen echt geen inspanningen doen om doelen te bereiken op het vlak van het aantal sociale woningen, vind ik het normaal dat zij daarvoor een sanctie riskeren. Dat moet dan rechtstreeks een bijdrage leveren aan de huurpremie om mensen die op een wachtlijst staan voor dezelfde sociale woning die er dan niet komt, te ondersteunen. Om de lokale besturen meer slagkracht te geven om dat allemaal mogelijk te maken, heeft de hervorming richting woonmaatschappijen ervoor gezorgd dat zij steeds de meerderheid van de stemrechten in hun woonmaatschappij hebben en dat zij ook hun inspraak hebben in dat nieuwe BSO. Dat zal een stukje van de taskforce omvatten, om de lokale besturen en de woonmaatschappijen – want die worden inderdaad betrokken – voldoende basisinformatie te geven over goedgelegen locaties. Want dat is vaak een argument voor gemeenten die niet aan de doelstellingen komen, dat ze geen beschikbare gronden vinden. Dat zal daar ook mee in worden opgenomen. Daarnaast moeten de lokale besturen ook een beleidsstrategie uitwerken op het vlak van een betaalbaar woonaanbod. De lokale besturen kunnen ook ruimte en kansen bieden voor de klassieke private projectontwikkelingen, waarbij zij ook aandacht voor betaalbaar wonen kunnen hebben. Budgethuur is ook zo’n typisch voorbeeld van wat in die taskforce verder zou kunnen worden onderzocht. Het is een goed systeem, maar veel te kleinschalig: hoe kunnen we daar misschien nog winst mee boeken? Daarmee kom ik op het punt dat collega Partyka ook heeft aangebracht over andere woonvormen. Ook dat is inderdaad een opdracht voor de nieuwe taskforce. Hoe kunnen nieuwe woonvormen misschien ook bijdragen aan kwalitatieve, betaalbare, duurzame woningen op de juiste plaatsen? Er bestaan vandaag al mogelijkheden rond erfpacht of opstal, bijvoorbeeld, maar ik denk dat we ook wel moeten durven te kijken naar andere, nieuwere manieren, nieuwere vormen zoals wooncoöperaties. Ook daar zijn er een aantal lokale besturen die daar wel echt al ver in staan, die daar al volop mee bezig zijn, maar heel veel andere ook helemaal nog niet. Vandaar dat de taskforce ook een toolbox zou kunnen aanleveren voor die lokale besturen, om een aanvulling op het bestaande aanbod te kunnen uitwerken. De conclusies van het leertraject wooncoöperaties worden volgende week voorgesteld en de concrete beleidsaanbevelingen kunnen dan ook deel uitmaken van die toolbox. Hoe zullen we de goed gelegen zones in beeld brengen? Dat kunnen zones zijn met bouwpotenties via transformatie, dus gronden of gebouwen die herbestemd worden, of zones met bouwpotentie op goed gelegen onbebouwde plekken. Daarvoor zal al het beschikbare materiaal bij elkaar gelegd worden, want ook daar bestaat er vaak al veel. Het is misschien nuttig om dat allemaal eens bij elkaar te brengen, zodat daar sneller of eenvoudiger mee aan de slag kan worden gegaan. Het gaat dan bijvoorbeeld over de kansenkaart ruimtelijk rendement, de atlas van de hefboomplekken, de kansenkaart ruimtelijk uitbreiden, het vermoedensregister onbebouwde percelen, eigendommen van woonmaatschappijen, enzovoort. Ik weet niet of iedereen al die documenten kent, maar dat is net het grote probleem: er zijn heel veel documenten. Er is al heel veel goed werk geleverd, maar iemand moet dat eens allemaal bij elkaar leggen. Zo worden de lokale besturen daar toch ook een stukje in begeleid en geholpen, want eerlijk waar: begin er maar aan om dat allemaal uit te pluizen. Het werkmateriaal dat daaruit zal voortkomen, zal de lokale besturen dus ondersteunen. Daarnaast willen we een aantal drempels wegwerken, dat is ook een belangrijke opdracht van de taskforce. Ook daar horen we heel vaak dat men wel wil, maar toch op een aantal regels of drempels botst. Ook dat zullen we dus nauwlettend monitoren. Er was ook een vraag naar de indicatoren. Die zijn het resultaat van een eerste interne oefening binnen de beide administraties. De opsomming is niet limitatief. De taskforce kan het zeker verder bekijken om dat nog aan te vullen. Ten slotte is er de timing van de taskforce. Wanneer willen we van start gaan? Dat is heel snel: over enkele weken komt de taskforce voor het eerst samen. We willen ook dit jaar al starten met de opmaak van een concreet actieplan, waarbij alle betrokken actoren kunnen wijzen op maatregelen die genomen kunnen worden, om dat effectief op het terrein te gaan realiseren. Hoe moeten de begrippen ‘betaalbaarheid’ en ‘duurzaamheid’ worden geïnterpreteerd? Dat was ook een vraag van collega Partyka. Het is een gezamenlijke opdracht en dat zal ook vertaald moeten worden naar het plan van aanpak dat in de taskforce wordt opgemaakt. Ook de keuze van de prioritair aan te pakken drempels is aan de taskforce. Ik merk in elk geval heel veel enthousiasme van de sector bijvoorbeeld, van heel wat stakeholders, om daar effectief aan deel te nemen. We krijgen heel veel vragen om in de taskforce te mogen, we gaan er ook heel veel mensen bij betrekken. Het moet natuurlijk ook nog wel een werkbaar systeem of een werkbaar orgaan blijven, maar het is heel duidelijk dat er hoge verwachtingen zijn bij heel wat stakeholders. In de werking van de taskforce zal ook rekening gehouden worden met de bevindingen die voortkomen uit de gemengde commissie Vergunningen. Vergunningen zullen natuurlijk een belangrijk punt van de agenda zijn. De uitnodigingen en de agenda zijn nog in voorbereiding, dus een concrete agenda kan ik nog niet meegeven. De taskforce komt dus wel over enkele weken samen. De samenstelling, daar kan ik wel al wat meer over zeggen. Het gaat zowel over collega’s van mijn kabinet als van het kabinet van collega Brouns, maar ook de vicekabinetten zitten mee in de taskforce, net zoals de administraties Wonen en Omgeving, de Vereniging van Vlaamse Steden en Gemeenten (VVSG) voor de lokale besturen, de architecten- en bouwsector, de sector van de vastgoedontwikkeling en de sociale huisvestingssector. Als je aan het ene wieltje draait, heeft het misschien effect op iemand anders. Vandaar dat het best is om iedereen samen aan de tafel te krijgen. Er zullen ook twee experten betrokken worden; die moeten nog gekozen worden, dus dat is nog niet beslist. Voor de woonmaatschappijen is het Initia die in de taskforce vertegenwoordigd zal zijn. Wat de beweringen van de heer Van Tornhaut betreft, zoals gevraagd door collega Blancquaert, kan ik mij aansluiten bij zijn analyse dat er op veel plaatsen een gebrek aan draagvlak is, zeker als het gaat over nieuwbouwprojecten. Daardoor kunnen veel geplande projecten niet of niet snel genoeg doorgaan en is er vaak heel wat bezwaar. Dat heeft natuurlijk grote gevolgen op de reeds krappe huurmarkt, waar we het daarnet over hebben gehad en waar prijzen steeds meer onder druk komen te staan. Maar dat de taskforce de lat te laag legt, daar ben ik het persoonlijk niet mee eens. Met deze taskforce willen we net al die elementen, waar ik het net over had, samenleggen en echt eens een strategie ontwikkelen richting de lokale besturen, om daar eigenlijk versnelling te kunnen gaan brengen. Het in beeld brengen van de locaties, het inventariseren van drempels voor de realisatie van woonprojecten en daarmee aan de slag gaan, zijn toch een aantal stappen die moeten worden doorlopen. Dat op zich is al een heel werk en het kan de gemeentebesturen misschien wel wat werk uitsparen, om daar dan echt sneller mee te starten. Het is wel een unieke aanpak, waarin ook de VVSG en al die andere organisaties betrokken zijn. Dus wat betreft uw vraag over de staten-generaal die dan in de plaats zou moeten worden opgericht met alle gemeenten, is het misschien nuttig dat u even verduidelijkt wat dan er nog extra zou zijn aan die staten-generaal, in vergelijking met de hele toelichting die ik net over de taskforce heb gegeven. Daar wordt ook met de gemeenten en met heel veel stakeholders gewerkt. Dat was voor mij dus niet helemaal duidelijk. Maar het is in elk geval wel de bedoeling om iedereen rond de tafel te brengen. Wat de uitkomst daarvan zal zijn, kan ik ook niet voorspellen, maar ik vind het in elk geval wel nodig om dat te doen en te zien welke drempels kunnen worden weggewerkt.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Mieke Claes (N-VA),"Dank u wel, minister, voor uw heel uitgebreid antwoord. Ik kom even terug op een paar zaken. Als het gaat over het in kaart brengen van de slapende en onbenutte bouwpotenties, geeft u ook aan dat het heel belangrijk is dat een ruimte goed gescand wordt: wat is daar in de buurt, hoe zit het met openbaar vervoer, met faciliteitenvoorzieningen? Ik denk dat daar in het verleden te weinig aandacht aan gegeven werd. Het is dus heel belangrijk om dat in kaart te brengen. Een tweede zaak gaat over nieuwe woonvormen. Ook dat wilt u meenemen. Er is natuurlijk bijzonder veel vraag naar en er zijn ook bijzonder veel drempels. Dat verdient dus de nodige aandacht. U hebt heel wat problemen aangekaart. Die taskforce zal dus heel wat werk hebben. We weten dat de situatie dringend is. Er is daadkracht nodig. Om terug te komen op onze lokale besturen: ook zij hebben een duidelijk kader nodig, een datagedreven kader, en niet de zoveelste studie, want daar hebben lokale besturen natuurlijk niets aan. Er zijn zo snel mogelijk maatregelen nodig die zowel de bouwshift als het betaalbaar wonen verder bevorderen. Daarom heb ik nog een paar bijkomende vragen. Volgens ons mag het natuurlijk niet de bedoeling zijn dat die taskforce de lokale besturen gaat betuttelen. Het moet echt dienen als ondersteuning. Welke rol is er specifiek voorzien voor de lokale besturen binnen de werking van die taskforce? U hebt gezegd dat zij er deel van gaan uitmaken, dat zij mee aan tafel zitten. Maar hoe kijkt u daar verder naar? Hoe zal de samenwerking met hen verlopen? U hebt een heel uitvoerig antwoord gegeven. Er zal veel onderzocht moeten worden, er moeten oefeningen gebeuren. Uiteraard heb ik daar begrip voor. We kunnen niet van vandaag op morgen alle problemen binnen onze woningmarkt gaan oplossen, dus niets dan begrip daarvoor. Maar hoe gaat de Vlaamse Regering ervoor zorgen dat de plannen van de taskforce niet alleen maar bij aanbevelingen blijven, maar dat we toch komen tot concrete realisaties, liefst ook op korte of toch middellange termijn?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Adeline Blancquaert (Vlaams Belang),"Heel erg bedankt voor uw uitgebreid antwoord, minister. U hebt zeker gelijk dat maatregelen nodig zijn en dat een dergelijke taskforce structureel beleid kan ondersteunen. Ik sluit me ook wel aan bij collega Claes: het mag zeker geen betutteling zijn ten opzichte van die besturen, maar er moet nu wel een ondersteunende rol geboden worden. Die ambitie van bijna een half miljoen woningen is zeker een heel goede stap in de juiste richting. We spreken natuurlijk wel over het behalen van die ambitie tegen 2050. Ik begrijp dat er op korte termijn geen wonderoplossing gezocht kan worden. Dat heeft tijd nodig. Maar die kritieken in het achterhoofd houdend, heb ik misschien toch een bijkomende vraag. Op welke basis komt u dan aan het getal van die 450.000 woningen? Zou dit aantal op korte termijn eventueel opgekrikt kunnen worden? Om af te sluiten: Vlaanderen zou natuurlijk Vlaanderen niet zijn als er geen vele papieren en administratieve rompslomp zouden zijn en sommige besturen door het bos de bomen niet meer zouden zien. Het is dus zeer positief, minister, dat al die administratieve rompslomp, al die documenten, al die papieren samengebracht zullen worden om het duidelijker te maken voor de lokale besturen. Wanneer zouden we die samenvatting mogen verwachten?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Katrien Partyka (cd&v),"Bedankt voor uw uitgebreid antwoord, minister. Ik moet zeggen dat ik een klein beetje op mijn honger blijf. U vermeldde het ruimtelijk rendement, dat er verschillende registers zijn en dat u die gaat samenbrengen. Dat is uiteraard heel nuttig. Maar het is ook wel zo dat die woonuitbreidingsgebieden en alles wat daarbij hoort, natuurlijk de laatste resterende ruimte is in Vlaanderen en dat er dikwijls ook redenen zijn waarom die bewust niet aangesneden zijn door bijvoorbeeld steden of gemeenten: om stadsvlucht te vermijden, om te vermijden dat er nog meer verkavelingen komen die veel te veel ruimte in beslag nemen. Ik blijf dus een beetje op mijn honger over het polyvalent en toekomstproof bouwen. U vernoemt wooncoöperaties en een toolbox: dat is heel goed natuurlijk. Maar als we echt willen nadenken over hoe we wonen zien in Vlaanderen in de toekomst, gelet op de uitdagingen rond duurzaamheid, rond gezinsverdunning, sociaal, economisch, dan is er meer nodig dan alleen coöperatief bouwen en dan moeten we echt over de regels van wat voor ons een kwalitatieve woning is, durven nadenken. Ik denk dat de taskforce daar een ideale plaats voor kan zijn, om echt eens toekomstgericht te durven denken over op welke manier we de laatste ruimte die er in Vlaanderen nog is, willen volbouwen – als we dat doen –, zodat het duurzaam, economisch en sociaal verantwoord is en vooral toekomstproof. Maar verder wens ik u veel succes. Misschien is het wel nuttig om daar eens een commissievergadering aan te wijden, rond de bespreking van de taskforce. Gezien de verschillende insteken van de verschillende partijen, denk ik dat er heel veel interesse is om daar eens samen verder over na te denken of daar wat meer toelichting bij te krijgen. Maar dat moeten we in de regeling der werkzaamheden eens bespreken, voorzitter.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Kelly Van Tendeloo (Vooruit),"Ik heb een andere lezing gehoord als het gaat over het vertrouwen geven aan de lokale besturen, waar er vooral aandacht werd gegeven aan het aanreiken van handvaten en ervoor zorgen dat er voldoende informatie beschikbaar is zodat ze slagkrachtig kunnen handelen. Ik denk dat de lokale besturen zeer tevreden zijn dat ze op die manier kunnen samenwerken. Het is ook een zeer mooie startsamenstelling voor de taskforce zelf om aan de slag te gaan. Maar ik denk dat alle expertise al aan de tafel zit om effectief met concrete oplossingen te komen en niet enkel en alleen met studies die verder onderzocht moeten worden. Ik heb nog een bijkomende vraag als het gaat over het maximaal wegwerken van drempels. Vaak worden er bezwaarschriften ingediend die enkel en alleen gebaseerd zijn op het nimbyeffect, waarbij alle mogelijke alternatieven worden aangehaald om duidelijk te maken waarom iets daar niet kan worden gebouwd, maar die eigenlijk niet stroken met de wetgeving. Zijn dat zaken waar de taskforce ook naar zal kijken? Zal men kijken naar een manier waarop die bezwaarschriften anders kunnen worden aangepakt, wanneer dat heel duidelijk de reden is waarom ze zijn ingediend?",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Raf Van Gestel (PVDA),"Minister, de woonmarkt staat in brand. U hebt dat daarjuist nog deels toegegeven. Een taskforce Wonen-Ruimte vinden wij als PVDA-fractie een heel nuttig instrument. Wij juichen dat toe, zeker als het gaat over 450.000 woningen realiseren tegen 2050. Maar ik heb daar toch een aantal kritische bedenkingen bij. We gaan niet bouwen om te bouwen, hoop ik. Dat is wat de vastgoedsector wil: bouwen en winst maken. Maar daar is de gemiddelde Vlaming niet veel mee vooruit. Ik kan u daar een voorbeeld van geven. In mijn eigen gemeente Brasschaat moeten er twee scholen volledig heropgebouwd worden. Dat zal gebeuren in een privaat-publieke samenwerking, waarbij de vastgoedmakelaar twee piepkleine scholen gaat bouwen en tegelijkertijd honderd dure woningen wil realiseren. De plannen van die woningen passen volledig niet in het gabarit van de omgeving en leggen een enorme druk op die omgeving. Uiteindelijk wordt er geen enkele betaalbare woning bij gerealiseerd. Het is voor ons dus niet gelijk wat er wordt gebouwd. Het moet duurzaam, betaalbaar, verenigbaar met de omgeving en kwaliteitsvol zijn. Ik zie het dus voor mijn neus gebeuren in mijn gemeente. Ze noemen dat onderhandelingsstedenbouw. Die is maar zo sociaal als de onderhandelaars zijn. De N-VA is daar voorstander van. Ik begrijp dat ook wel voor een deel. Maar de vraag is of de taskforce Wonen-Ruimte er mee voor zal zorgen dat de private sector ingeschakeld zal worden om die betaalbare woningen te realiseren. Als dat zo is, dan is dat fantastisch. Maar als de taskforce een speelbal zal worden van de vastgoedlobby en zijn politieke vriendjes, dan passen wij daar liever voor. Het hangt ook wat samen met wat ik net heb gezegd. Ik mis een beetje het woonmiddenveld dat niet aanwezig is in de kerngroep van de taskforce, maar gelukkig zijn de woonmaatschappijen dat wel. Mijn vraag is: hoe gaat u dat woonmiddenveld mee betrekken in de taskforce? Ik heb een laatste opmerking. De vraag is misschien al gedeeltelijk beantwoord, maar het is me nog niet helemaal duidelijk. Verdichten, het woonaanbod verhogen, wil ook zeggen voor een deel renoveren, veronderstel ik. Er zijn 430.000 Vlaamse woningen zonder domicilieadres. Kunnen we die omturnen in een betaalbaar eerste verblijf? Komt dat ook aan bod in de taskforce, of zal het enkel over nieuwbouw gaan? Ik denk dat u daar al gedeeltelijk op hebt geantwoord.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Fourat Ben Chikha (Groen),"Minister, zoals u wel weet, staat u voor gigantische uitdagingen om de huidige crisis op de woonmarkt aan te pakken en die markt, ook de sociale huurmarkt, klaar te stomen voor de toekomst, waarin er nog meer kleinere gezinnen zullen zijn en nog meer vergrijzing. Het is al een paar keer gezegd dat er tegen 2050 bijna een half miljoen woningen bij zouden moeten komen. Vanaf 2040 mag er dus ook geen bijkomende ruimte meer worden aangesneden. Het oprichten van die taskforce Wonen-Ruimte vinden wij van de Groenfractie wel echt een goede zaak. Dat is al een goede eerste stap, maar ik heb er toch een paar vragen over. Ik ben benieuwd naar de samenstelling. Ik ben ook benieuwd – het is eventjes aangehaald door de collega – naar de manier waarop er zal worden teruggekoppeld naar de commissie. Misschien is het voorstel van de collega wel zeer waardevol. Een bezorgdheid die ik ook wil delen, zeker als het gaat over het deel sociaal wonen, is dat ik oprecht hoop dat het plan niet is om nu ineens extra sociale woningen te gaan bouwen op plaatsen waar er het minste voorzieningen zijn, zoals openbaar vervoer en andere voorzieningen. Dat zou het doel van die taskforce helemaal voorbijschieten.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Minister Melissa Depraetere,"Dank u wel voor jullie vragen. Het is net de bedoeling om de goed gelegen plaatsen, dus ook wat betreft mobiliteit en zo verder, in kaart te brengen. Het gaat natuurlijk ook over sociale woningen. Het gaat over alle types die nodig zijn. Eerst en vooral moeten we zorgen dat we niet betuttelend zijn richting de lokale besturen. Dat is natuurlijk een beetje een evenwicht. We willen hun niets opdringen of tot niets verplichten. Dat is duidelijk niet de bedoeling van de taskforce. We moeten hun wel, zoals gezegd, handvaten aanreiken waarmee zij zelf aan de slag kunnen gaan. We hopen dat hen dat wat ontzorgt, waardoor zij sneller geneigd zijn om stappen te zetten. De Vereniging van Vlaamse Steden en Gemeenten (VVSG) zit ook in de kerngroep. Wij kunnen natuurlijk niet elk lokaal bestuur uitnodigen. Dat zou het nogal log maken. Maar de VVSG staat ervoor gekend om dat op een heel goede manier te doen en de lokale besturen zeer correct te vertegenwoordigen. Die worden overal bij betrokken. Er moeten aanbevelingen uitkomen, maar meer dan dat. Dat is een terechte opmerking. Er moet een plan van aanpak komen tegen eind dit jaar. Het is natuurlijk de bedoeling dat daar uitvoering aan wordt gegeven. In die zin wil ik toch wat waarschuwen voor dat evenwicht. We willen uitvoering – dat hoop ik zelf heel hard, zo veel als mogelijk –, maar het zijn natuurlijk wel de lokale besturen die vaak bevoegd zijn. Dat zal dus wel in evenwicht zijn. Hen ontzorgen? Ja. Hen verplichten? Dat is geen onderdeel van deze taskforce. We kunnen dus alleen maar hopen dat er zo veel als mogelijk concrete voorstellen uitkomen waarmee zij dan aan de slag kunnen gaan. Dat is in elk geval de bedoeling. Hoe komen we aan de cijfers, aan die 450.000? Dat is via het Planbureau. Dat heeft daar een inschatting van gemaakt. Het is natuurlijk belangrijk als we naar dat cijfer kijken, dat het niet enkel gaat over het aantal. Want als het allemaal luxeappartementen zouden worden, dan hebben we daar natuurlijk ook weer niets aan. Het is net die mix tussen betaalbare woningen en duurzame woningen die aan bod moet komen. Wat betreft het inschakelen van de private sector: zij zullen voor een deel mee vertegenwoordigd zijn, net omdat ik wel geloof dat je ze mee aan tafel moet krijgen om te zien hoe we meer kunnen bouwen, wat voor die sector goed is, maar dat ook doen op een manier waarbij er voldoende betaalbaar aanbod is. Het voordeel van de sociale of de budgethuur is hier eerder in de commissie vandaag besproken. Er zijn mogelijkheden om ook bouwpromotoren en ontwikkelaars mee te krijgen in projecten, waarbij er onder de verhuurprijs kan worden verhuurd, zoals bij sociale huur of budgethuur, alleen is dat nog niet altijd even wijdverspreid. Door ze net mee op te nemen in de taskforce komen we daar misschien wel gemakkelijker toe dan vandaag het geval is. Ik zie daar wel een voordeel in. We zullen natuurlijk zien hoe dat verloopt. Kunnen we de 450.000 versnellen? Als die mogelijkheid er is, vind ik niet dat we moeten nalaten om dat te doen. Hoe meer er gebouwd wordt, hoe sneller men het effect op de prijs kan zien. Maar goed, we zijn er natuurlijk nog helemaal niet. We zijn nog maar bij de start van deze oefening.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Mieke Claes (N-VA),"Minister, dank u wel voor uw bijkomende antwoorden. Ik hoor dat u de lokale besturen handvaten wilt geven, hen ontzorgen. Daar houden we u aan. Zoals gezegd, om af te ronden, zijn de uitdagingen groot. 450.000 bijkomende woningen is heel erg veel. Het terrein vraagt actie en de situatie is dringend. Wij zullen dan ook vanuit onze fractie de taskforce met de nodige kritische blik verder blijven opvolgen. We wensen u heel veel succes daarmee, uiteraard. We hopen dat u alles op alles zult zetten om daadwerkelijk te komen tot concrete realisaties, zelfs op korte maar liefst ook op middellange termijn, om die bouwshift en het betaalbaar wonen een duw in de rug te geven.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Adeline Blancquaert (Vlaams Belang),"Bedankt voor de extra antwoorden, minister. Ik denk dat de tijd zal uitwijzen wat de effecten zullen zijn van deze taskforce. We delen uw ambitie en we steunen ook de ondersteunende rol die de force zal opnemen om onze lokale besturen te ondersteunen. We gaan dat zeker in de gaten houden. Wij steunen zeker het voorstel van collega Partyka wat betreft die aparte commissie, maar dat zullen we later wel bespreken.",woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over de oprichting van een taskforce Wonen-Ruimte,,,,speech,,Kelly Van Tendeloo (Vooruit),Door de zeer gevarieerde taakomschrijving sluiten wij ons aan bij het voorstel van mevrouw Partyka om dat op te nemen.,woensdag 19 februari 2025,1871902.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871902
over Mijn VerbouwLening,,,,speech,,Robrecht Bothuyne (cd&v),"Minister, u hebt al vaker gesproken over Mijn VerbouwLening . Er was ook goed nieuws. In het systeem is ingebouwd dat de rente gekoppeld is aan de wettelijke rente. Die wettelijke rente is gedaald, met als gevolg dat ook de rentevoet van Mijn VerbouwLening gedaald is naar 1,5 procent. Dat maakt dat deze rentevoet op de markt momenteel toch wel een bijzonder aantrekkelijke lening is voor wie wil renoveren in Vlaanderen. We weten dat de nood op dat vlak heel hoog is, zowel bij de mensen als in functie van onze doelstelling om de energiefactuur onder controle te houden en een stuk de klimaatimpact van onze uitstoot van onze woningen te verkleinen. Die koppeling aan de wettelijke rentevoet heb ik daarnet al vermeld. Op die manier hebben we dus een aantrekkelijke Mijn VerbouwLening die in de markt staat. Bovendien is er een lange looptijd sinds de vorige legislatuur – mogelijk tot 25 jaar –, er zijn ook geen dossierkosten, geen hypothecaire waarborg en je hebt 36 maanden de tijd om de lening op te nemen. Dat zijn allemaal heel aantrekkelijke voorwaarden. We zien wel dat er operationeel nog wat uitdagingen zijn. Ik vroeg onlangs via een schriftelijke vraag de doorlooptijden op. Vorig jaar liepen die in bepaalde regio’s op tot soms tweehonderd dagen. Dat is natuurlijk bijzonder lang als je wilt renoveren. Je vraagt offertes op, je kijkt wat je nodig hebt, je kijkt wat je zelf kunt inbrengen en je zoekt financiering via bijvoorbeeld Mijn VerbouwLening. Als je dan meer dan een halfjaar moet wachten op een antwoord, is dat niet evident, alleen al omdat de offertes verlopen zijn. U hebt in de pers gecommuniceerd dat we gaan kijken op welke manier we voor bepaalde groepen naar renteloze leningen zouden kunnen evolueren. Dat hadden we eerder ook al afgesproken, bij de start van de regering. Ik denk dat het voor mensen die willen renoveren heel belangrijk is om daar nu snel duidelijkheid over te krijgen. Wat is voor wie en op welke manier beschikbaar? Hoe evalueert u Mijn VerbouwLening? Hoeveel leningen zijn er het voorbije jaar, de voorbij dertien maanden aangevraagd? Hoeveel zijn er toegekend? Hoe hoog is de gemiddelde lening? Is hier een evolutie in het bedrag? Hoe evalueert u de doorlooptijd? Zoals gezegd varieert die heel sterk van energiehuis tot energiehuis, en dat loopt soms flink op. Hoe kunnen we die overal in Vlaanderen naar beneden krijgen? Er is inderdaad afgesproken om te kijken of we voor de lagere inkomens naar een renteloze lening kunnen evalueren. Op welke manier, voor welke doelgroep en wanneer zou dit kunnen worden uitgerold? Ik denk dat er heel wat uitstelgedrag is op dit moment omdat er aangekondigd is dat er renteloze leningen zullen komen, maar zolang het niet duidelijk is voor wie en wanneer, gaan we eerder een remmend effect hebben op de renovaties dan een stimulerend effect, en dat kan niet de bedoeling zijn. Welke aanpassingen voorziet u nog aan de modaliteiten voor de energielening, bijvoorbeeld over de terugbetaling, de termijnen, enzovoort? Welke cijfermatige doelstelling voorziet u voor Mijn VerbouwLening? De rente is nu gezakt. Wanneer we straks naar een categorie van renteloze leningen gaan, is het misschien belangrijk voor het Vlaams Energie- en Klimaatplan (VEKP), maar ook voor ons budget, om te weten over welke doelstellingen we hier spreken en hoeveel we willen bereiken met Mijn VerbouwLening. Tot slot: naast Mijn VerbouwLening zijn er natuurlijk ook de banken die een belangrijke rol spelen in de financiering van renovaties. We hebben het er al eerder over gehad in het kader ven een eventuele waarborgregeling. Hebt u nog verder overleg gehad met de banken om zowel de woonlening als de renovatielening toegankelijker te maken? Voorziet u daar nog initiatieven?",woensdag 19 februari 2025,1871847.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871847
over Mijn VerbouwLening,,,,speech,,Minister Melissa Depraetere,"Dank u wel voor uw vraag over Mijn VerbouwLening. Het is inderdaad zo dat de rentevoet sinds 4 februari is gedaald naar 1,5 procent. Dat is een goede zaak. Het is ook goed dat de pers dat bracht, omdat het mensen alleen maar kan stimuleren om te verbouwen en om te tonen dat het een goed moment is om dat te doen. In 2024 – vorig jaar – werden 3782 aanvraagdossiers ingediend. Dat gaat over een totaalbedrag van 126,2 miljoen euro. Daarvan werden ook 2959 dossiers goedgekeurd – een kleine drieduizend dossiers – voor een bedrag van 99,4 miljoen euro. Het gemiddelde aangevraagde leningsbedrag bedraag 33.724 euro. Dat blijft ook stabiel doorheen de jaren. We zien dat er niet veel schommelingen zijn. Dat zijn al een aantal eerste cijfers. De doorlooptijd is effectief een bekend probleem. Het is moeilijk om die in te korten. Er waren in het verleden echt wel een aantal uitschieters. Ik ben nog niet zo heel lang geleden in overleg gegaan met de energiehuizen en werd ook gewezen op het probleem. Ze zijn zich daar natuurlijk ook zelf heel erg van bewust. Ze werken daar ook hard aan. Ik heb ze zeker meegegeven dat het voor deze Vlaamse Regering heel belangrijk is dat er aan de doorlooptijd wordt gewerkt. Ik geef daarover een aantal cijfers. De gemiddelde doorlooptijd, van de datum van aanvraag tot en met de goedkeuring ervan, bedroeg in het laatste kwartaal van 2024 gemiddeld 48 kalenderdagen. De langste doorlooptijd bedroeg 77 kalenderdagen. Dat is wel een hele verbetering in vergelijking met de cijfers daarvoor. U hebt er een aantal genoemd. In 2023 was de doorlooptijd nog gemiddeld 107,5 kalenderdagen. Dat is al een heel groot verschil natuurlijk, als we nu gemiddeld op 48 kalenderdagen zitten. Ik vind dat dus aanvaardbare cijfers. De introductie van Mijn VerbouwLoket voor Mijn VerbouwLening heeft daar ook een gunstig effect op gehad. We merken dat er echt wel aan is gewerkt. Energiehuizen zijn zich daar heel erg van bewust. Ze zijn heel hard bezig om de doorlooptijd naar een normale duurtijd te brengen. Dat zorgt ook effectief voor meer leningen die worden toegekend, omdat dat ervoor zorgt dat offertes niet vervallen tijdens die periode, enzovoort. Zoals daarnet werd gezegd, bedraagt de rentevoet voor 2025 1,5 procent. Dat is toch een aanzienlijk verschil met de gehanteerde 2,75 procent in 2024, waardoor de rentekost voor de ontleners nu echt wel fors is afgenomen. Ik kan dat niet genoeg benadrukken. Als iemand via Mijn VerbouwLening bijvoorbeeld 60.000 euro leent voor een periode van 25 jaar, gaat het over een daling van 10.820 euro in de totale rentelast. Dat is echt wel een pak geld voor heel wat mensen. De impact daarvan zullen we natuurlijk in de komende maanden monitoren, met het oog op het voorleggen van gerichte wijzigingsvoorstellen die passen binnen het afgesproken budgettaire kader. U hebt het gezegd: ik heb mijn ambitie geuit – de regering trouwens ook, in het regeerakkoord – om het renteloze systeem opnieuw te bekijken, niet voor iedereen, maar wel voor de groepen die daar het meeste nood aan hebben. De behoefte naar andere eventuele wijzigingen van de eigenschappen van Mijn VerbouwLening zullen geanalyseerd worden. De data die we vandaag hebben, bieden echter geen indicatie dat er echt een noodzaak is om de wijzingen waarnaar u verwijst, door te voeren. Dat is niet meteen aan de orde. We wensen mensen maximaal te ondersteunen – ook financieel –, om ervoor te zorgen dat ze een verbouwing kunnen doen. Er zijn nog geen concrete aantallen vooropgesteld. We hebben natuurlijk altijd de machtiging en de budgetten die zijn voorzien. Het is vooral de bedoeling om die zo optimaal mogelijk te benutten en ervoor te zorgen dat ze effectief worden aangewend om zoveel mogelijk mensen te helpen aan een lening, en hen vooral te motiveren om te renoveren. Indien uw vraag verwijst naar het renovatiekrediet met rentesubsidie: die maatregel is afgelopen sedert eind vorig jaar, op 31 december 2024. Er zijn voorlopig geen plannen om die maatregel te hernemen. Ik heb het al een aantal keer toegelicht: de banken zeggen ze dat ze voorlopig niet aan een plafond zitten, en dat er dus nog marge is. Tegelijkertijd krijg ik vaak vragen van burgers die echt op zoek zijn naar een lening aan 100 procent van de aankoopprijs, die ook niet altijd de weg kennen naar de leningen die we vanuit Vlaanderen aanbieden, en die dan toch bij de banken terechtkomen. Het blijft zeker een aandachtspunt om met hen te bekijken hoe we dat verder kunnen uitbreiden.",woensdag 19 februari 2025,1871847.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871847
over Mijn VerbouwLening,,,,speech,,Robrecht Bothuyne (cd&v),"Om met dat laatste te beginnen: ik denk dat er wel degelijk heel wat mensen zijn die het nog altijd moeilijk hebben om hun weg te vinden naar een krediet op maat van hun behoeften en mogelijkheden. Dat de banken daar cruciale actoren in zijn, is wel heel duidelijk. Ik hoop dat het overleg met de banken periodiek plaatsvindt en dat we kijken of er niet wat meer mogelijk is. We hebben het waarborgsysteem, waar we al eerder over gesproken hebben, dat eigenlijk afgesproken is. Misschien moet er ook eens een evaluatiemoment zijn van de impact van het wegvallen van die steun bij de renovatiekredieten. Het is een beslissing van de vorige regering om dat niet meer te doen. Dat kan wel wat impact hebben op de renovatiekredieten. Het zou interessant zijn om bijvoorbeeld tegen het midden van dit jaar eens te monitoren wat de impact daarvan is bij de instroom en de vraag bij banken naar renovatieleningen en of we daar op een gerichte manier misschien toch een samenwerking moeten overwegen. Over Mijn VerbouwLening: de daling naar 1,5 procent is natuurlijk bijzonder belangrijk. Met de rentes die waren doorgestegen, was het zo dat de gemiddelde premie die de Vlaamse overheid gaf bij renovatie eigenlijk kleiner was dan de rente die opnieuw werd gevraagd aan mensen die gingen renoveren en dat financierden met Mijn VerbouwLening. De overheid gaf en nam met dezelfde hand, wat weinig stimulerend is voor wie de inspanning wil doen om te verbouwen. Ik denk wel dat het heel belangrijk is om vrij snel duidelijkheid te verschaffen over de exacte doelgroep van de renteloze lening en over de timing. Ik hoop dat we dat tegen midden dit jaar kunnen doen, zodat we een zo beperkt mogelijk effect hebben van mensen die nu wachten op de renteloze lening omdat ze hopen in die categorie terecht te komen. Ik hoop dat u daar een duidelijke datum over kunt uitspreken om dat effect zo klein mogelijk houden, en uiteraard dat er zo snel mogelijk een beslissing over wordt genomen. Over de modaliteiten zegt u dat er voorlopig weinig zal veranderen. Een van de suggesties die ik vaak hoor, is om bij de start van de afbetaling van de lening wat uitstelmodaliteiten mogelijk te maken, omdat er bij renovatie vaak onverwachte kosten zijn en de eerste maanden na de renovatie vaak de moeilijkste zijn om de terugbetaling te doen, zeker voor de meer precaire doelgroep. Als je daar een modaliteit voor enig betalingsuitstel kunt inbouwen zodat het energiehuis nog meer op maat van het gezin in kwestie kan werken, denk ik dat we nog meer mensen kunnen helpen zonder dat dat voor de overheid meer moet kosten. Wat betreft de doorlooptijd, heb ik begrepen dat er wel wat investering in IT-infrastructuur moet gebeuren bij de energiehuizen. Ik hoop dat dat de juiste richting uit blijft gaan. Een termijn van 48 dagen is oké. Als we dat niveau kunnen aanhouden, hebben we een grote stap vooruit gezet. Maar mijn belangrijkste vraag gaat dus over de communicatie over en de datum van die renteloze lening.",woensdag 19 februari 2025,1871847.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871847
over Mijn VerbouwLening,,,,speech,,Mieke Claes (N-VA),"Minister, bedankt voor uw antwoorden, en collega Bothuyne, dank u wel voor de belangrijke vraag. Mijn VerbouwLening is voor de Vlaming een must en iets heel belangrijks, niet alleen uit individuele overwegingen maar ook voor klimaat- en energiebesparende maatregelen. Recent zagen we nog in de media dat vier op de tien eengezinswoningen in Vlaanderen nog steeds een EPC-label hebben van E of slechter. We weten dat er nog heel wat werk aan de winkel is. Dat is niet nieuw. Ik heb nog twee vragen. Een eerste vraag gaat over de getrapte rentekoppeling die u aangekondigd hebt, meer bepaald in welke mate u uitleg kunt geven over de modaliteiten. Hoe getrapt zal die aanpassing zijn? Op welke loonschalen gaat u zich baseren? Kunt u al meer duiding geven bij die plannen, of ben ik daar te vroeg mee? Misschien heb ik het gemist in uw eerdere antwoord, maar hoe zit het met de timing om het systeem aan te passen? Een tweede vraag gaat over de renteloze leningen. Collega Bothuyne zei dat het belangrijk is dat daar duidelijkheid over wordt verschaft, vooral over wie exact de doelgroep zal zijn en wat de timing is. Heel wat mensen zijn daarop aan het wachten. Voor welk segment van de laagste inkomens zal dat van toepassing zijn? We denken ook dat duidelijkheid daarover heel belangrijk is, en we willen vooral voorkomen dat er beloftes zouden worden gemaakt die misschien naderhand niet kunnen worden doorgezet. We willen dat voorkomen om voldoende rekening te houden met de meest kwetsbare gezinnen. Misschien kunt u op basis van de huidige aanvragen van Mijn VerbouwLening een inschatting maken van de richting die we daarmee uitgaan.",woensdag 19 februari 2025,1871847.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871847
over Mijn VerbouwLening,,,,speech,,Minister Melissa Depraetere,"Dank u wel voor jullie bijkomende vragen en een aantal goede suggesties. We gaan die zo goed als mogelijk meenemen, bijvoorbeeld de suggestie om van bij de start van de lening misschien wat minder terug te vragen en dan het bedrag te laten oplopen. Ik vind dat op zich wel een goed idee, als dat natuurlijk technisch haalbaar is. Het is zeker iets dat we zullen meenemen. Het is natuurlijk wel waar dat het niet enkel gaat om het leningsbedrag. Vaak zijn er ook nog heel veel andere kosten die niet onder de lening vallen en die ook nog moeten worden betaald. Dat nemen we dus mee. Wat de timing betreft, vraagt u om tegen de helft van dit jaar ongeveer te komen met een aangepast systeem. Dat is ook mijn timing. Dat is de bedoeling. We zijn volop bezig om daar in de eerste helft mee naar de ministerraad te gaan en snel vooruitgang te maken. Het zal op inkomensschalen gebaseerd zijn. We zijn momenteel aan het bekijken waar we dat wel of niet mogelijk kunnen maken. Het lijkt mij in elk geval niet nodig om de renteloze lening voor iedereen mogelijk te maken. Dat is niet de beste inzet van die middelen. Ik ga hier nog geen voorafnames doen. U zegt heel terecht, collega Claes, dat we geen valse verwachtingen mogen scheppen. Dus laat het ons eerst maar eens heel goed onderzoeken met de beschikbare budgetten die er zijn en met de evoluties die we zien in de lening, ook nu weer, nu het rentebedrag aangepast is, en even goed kijken wat het effect daarvan is. Dan gaan we dat budget natuurlijk zo optimaal mogelijk inzetten om zoveel mogelijk mensen ook in die slechtste woningen richting de lening te krijgen zodat ook voor hen de stap naar innovatie een stuk haalbaarder wordt.",woensdag 19 februari 2025,1871847.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871847
over Mijn VerbouwLening,,,,speech,,Robrecht Bothuyne (cd&v),"Minister, dank u wel voor de toevoeging. Laat ons hopen dat we tegen 1 juli het systeem van die renteloze leningen kunnen laten starten. U zult daarvoor in ons alleszins een partner vinden. Studies wijzen uit dat vooral de twee laagste inkomensdecielen het moeilijkst aan het renoveren geraken. Als we een doelgroep afbakenen voor wat betreft de renteloze lening, moet het dus in die richting gaan, denk ik. De 20 procent laagste inkomens hebben daar de meeste nood aan en baat bij. Misschien nog een element voor wat betreft de doelstelling en de cijfers. Ik denk dat het belangrijk is om dat voor een deel in kaart te brengen omwille van een ander gespreksonderwerp dat straks nog in de commissie aan bod komt, namelijk het Klimaatplan. Dit zal een van de belangrijke maatregelen zijn om ervoor te zorgen dat we op een kostenefficiënte manier onze reductiedoelstellingen inzake renovatie van woningen en het terugdringen van de uitstoot van die woningen halen. Ik denk wel dat we daar een cijfermatige doelstelling voor nodig hebben. Wat ons betreft, mag die zeer ambitieus zijn. Wij geloven heel sterk dat het systeem van de Mijn VerbouwLening een belangrijke hefboom kan zijn, zonder dat dat de belastingbetaler enorm veel geld hoeft te kosten om toch mensen aan het renoveren te krijgen en op die manier een meerwaarde te betekenen voor de portemonnee en het klimaat voor elke Vlaming.",woensdag 19 februari 2025,1871847.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871847
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Adeline Blancquaert (Vlaams Belang),"Goeiemorgen, collega’s. Minister, in het federale regeerakkoord staat vermeld dat de federale intrestaftrek voor de niet-eigen woning wordt geschrapt. Dat die maatregel ook zware gevolgen zal hebben voor de Vlaamse huurmarkt, is een feit dat buiten kijf staat. De maatregel staat lijnrecht tegenover de nood in Vlaanderen aan bijkomende huurwoningen. Hij staat lijnrecht tegenover uw doelstellingen als Vlaams minister van Wonen. De huurmarkt, die al veel te krap is, waar zich gemiddeld dertig kandidaten per huurwoning aanmelden, krijgt door deze maatregel nogmaals een zware klap toegediend. Alle intenties om de huurmarkt uit te breiden zoals u die aangeeft in uw beleidsnota, worden door een dergelijke maatregel van de kaart geveegd. Dit blijkt tevens uit de reactie van onder meer Verenigde Eigenaars in de media. Katelijne D’Hauwers verwoordde het als volgt: “We krijgen nu al paniektelefoons van leden die recent een huurpand hebben gekocht mét lening en die vrezen dat de aangekondigde maatregel niet alleen zal gelden voor de nieuwe leningen, maar ook voor de lopende leningen. Ze melden ons dat, als zij hadden geweten dat ze dit konden verwachten, ze het waarschijnlijk niet gekocht hadden.” De Vlaams Belangfractie stelde reeds eerder voor om een onderscheid te maken in de registratierechten op een niet-eigen woning tussen woningen die gebruikt worden als huurpand en woning die dienen als tweede verblijf. Zowel de Confederatie van Immobiliënberoepen (CIB) als Verenigde Eigenaars uiten hun bedenkingen: waarom werd er geen onderscheid gemaakt op die basis? De Vlaamse huurwoningmarkt zat reeds in een diepe crisis en wordt door deze tornado nog wat verder geslingerd. Minister, vandaar mijn vragen aan u. Hoe hebt u als minister van Wonen deze passage uit het regeerakkoord onthaald? Vreest u net als de verhuurdersorganisaties een verdere verschraling van de huurmarkt en als gevolg daarvan een verdere stijging van de huurprijzen? Welke maatregelen zult u nemen om opnieuw rust te brengen op de private huurmarkt? Zult u als minister van Wonen in overleg gaan met uw federale collega’s om een onderscheid te maken tussen woningen die voor verhuur bestemd zijn en woningen die gelden als tweede verblijf?",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Katrien Partyka (cd&v),"We hameren hier dikwijls op. De federale regeringsvorming heeft daar nog een laagje bovenop gelegd met het schrappen van de intrestaftrek voor de tweede woning. Dat zal natuurlijk ontegensprekelijk gevolgen hebben. Zoals de collega zegt: er zijn heel wat vragen en reacties gekomen. Men heeft het over contractbreuk. Bij Verenigde Eigenaars zegt men dat dit toch vooral de kleine eigenaars treft en dat het ertoe zal leiden dat de huurmarkt verder kan krimpen omdat er minder aanbod is. Minister, uw maatregel om de meest energieonzuinige woningen niet te laten indexeren is terecht, maar ik denk dat het het geheel van alle dingen is dat er misschien voor zorgt dat de huurmarkt voor eigenaars minder aantrekkelijk wordt om in te investeren. We weten dat het overgrote deel van de eigenaars slechts een of twee huurwoningen heeft en dus niet altijd geëquipeerd is om te voldoen aan de terechte hogere eisen die gesteld worden. De vraag is dus hoe we er, met deze maatregel er dan nog bovenop, voor kunnen zorgen dat dit aantrekkelijk blijft en dat het geen doemscenario wordt van mogelijke investeerders die op voorhand wegblijven omdat er alleen maar problemen zijn. Vandaag kwam dan ook het nieuws dat de huurprijzen sterker stijgen dan de inflatie, soms zelfs tot twee keer de inflatie. Dat is toch wel onrustwekkend, omdat ze tot 2023 de inflatie volgden, maar nu erboven gaan. Ik heb geen economie gestudeerd, maar het aanbod bepaalt natuurlijk de vraag en de prijs, en als de prijs omhooggaat, dan betekent dat misschien dat er toch een probleem is met het aanbod. De gemiddelde huurprijs is verdubbeld op twintig jaar tijd, tot 922 euro. Ik hoef u niet te zeggen dat dat voor heel veel mensen een fabelachtig bedrag om neer te tellen is voor wat eigenlijk een gewone woning is – want we spreken dan over niks spectaculairs. Onrustwekkend is ook dat het vooral in de stad is dat de prijzen de pan uit rijzen, terwijl er toch veel mensen zijn die de stad opzoeken om een beroep te kunnen doen op hulp, op de sociale voorzieningen die er nu eenmaal van oudsher in een stad zijn. Al die dingen maken dus dat deze maatregel nu echt ongerustheid geeft. Minister, hoe ziet u dat? Hoe gaat u de aantrekkelijkheid van de huurmarkt of het aanbod op de huurmarkt vergroten? Zie u een noodzaak tot aanpassing naar aanleiding van de schrapping van het fiscale voordeel? Hoe ziet u de gevolgen voor de evolutie van de huurprijs, gelet op het feit dat er al een probleem is, en gaat u dat ook monitoren? We krijgen regelmatig onheilsberichten van allerlei belangenorganisaties, maar gaat u dat zelf ook monitoren? Acht u naar aanleiding van de federale maatregel nieuwe maatregelen nodig? U hebt al gezegd te zullen investeren in sociale woningen. U hebt ook heel terecht aangekondigd appartementen prioriteit te zullen geven in de begeleiding. Dat zijn allemaal heel goeie dingen, maar ziet u nog iets extra’s?",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Minister Melissa Depraetere,"Eerst en vooral deel ik de bezorgdheid over de prijs voor de huurders, wat vandaag inderdaad in het nieuws zit. We zien dat de huurprijzen op twintig jaar tijd nagenoeg verdubbeld zijn. Dat is zeker iets om ons zorgen over te maken. Zoals aangehaald door een aantal collega’s is het niet zo eenvoudig om op korte termijn oplossingen te bedenken, omdat het natuurlijk een samenspel van heel veel factoren is. Dat neemt echter niet weg dat we er heel veel aandacht voor moeten hebben. We zullen ook meerdere maatregelen tegelijk moeten nemen om een effect op de markt te kunnen hebben. De beslissing van de nieuwe Federale Regering om de intrestaftrek voor niet-eigen woningen te schrappen heeft inderdaad veel reacties opgeroepen. Dat heb ik zelf ook gemerkt. De precieze modaliteiten zijn nog niet bekend en de timing zal nog moeten worden uitgewerkt. De Federale Regering wil het systeem hiermee voor een stuk rechtvaardiger maken. Ik begrijp de onrechtvaardigheid die zit in het feit dat je voor je eerste eigen woning geen belastingvoordeel meer krijgt, maar voor je tweede woning wel. Ook dat had dan weer effecten op de markt. Er valt natuurlijk voor elke maatregel altijd wel iets te zeggen, maar het stimuleren van de tweede woning heeft soms ook een niet-bedoeld effect. Het is op dit moment moeilijk in te schatten wat de precieze impact van deze maatregel op de potentiële verhuur is. De kans bestaat natuurlijk dat sommige verhuurders deze maatregel zullen compenseren via een hogere huurprijs om hun rendement op peil te houden. Maar we moeten een aantal nuances maken. Het is immers niet zo dat dit per definitie het geval zal zijn. Zo zullen bijvoorbeeld de zittende huurders, diegenen die al een huurcontract hebben, hierdoor niet worden getroffen, want de basishuurprijs wordt bij het begin van een huurcontract bepaald. Behalve door de index en in uitzonderlijke situaties kan de huurprijs niet zomaar worden herzien tijdens een lopend huurcontract. Dat is al een belangrijke nuance. Voor de aanbodzijde zijn de modaliteiten van de schrapping van de intrestaftrek belangrijk. Die modaliteiten zijn momenteel nog niet bekend, maar dat gaan we goed opvolgen. We zullen ook de effecten goed blijven monitoren. We willen natuurlijk niet dat er paniek wordt gezaaid, maar het zal wel effect hebben, vandaar dat we dat zeker goed zullen opvolgen. Om die reden hebben we bijvoorbeeld aan het Steunpunt Wonen gevraagd om een analyse te maken die het rendement in kaart brengt zodat we meer zicht hebben op het rendement op de private huurmarkt. De resultaten van die studie zullen binnenkort worden opgeleverd. Ook dat lijkt mij een belangrijk gegeven. Bij de betaalbaarheid en het rendement op de private huurmarkt zijn nog veel meer factoren van belang. Dit kan er een zijn, maar het gaat natuurlijk over nog andere zaken, zoals de bouwprijzen, woonfiscaliteit, financieringskosten enzovoort. De studie gaat een stuk breder en wil al die verschillende elementen in beeld brengen om het effect op het rendement te zien. Nu, los van wat er federaal gebeurt, is het vooral belangrijk om in Vlaanderen maatregelen te nemen op het vlak van aanbod en prijs. Er zijn een aantal initiatieven gepland, die door u werden aangehaald, collega Partyka, zoals de sociale woningbouw, maar zeker ook het nieuwe bindend sociaal objectief (BSO). We zijn volop bezig met ervoor te zorgen dat er extra aanbod is op de sociale huurmarkt, waardoor er voor sociale huurders meer doorstroom naar een sociale woning mogelijk zal zijn, maar zeker ook met een effect op de private huurmarkt. Want die staat natuurlijk ook onder druk omdat er heel wat mensen die sociaal zouden moeten kunnen huren, op die markt terechtkomen. Op die manier willen we de druk van de markt halen. Ten tweede zetten we verder in op budgetverhuur, een initiatief van de vorige regering. Het is een waardevol initiatief, omdat je meer woningen op de huurmarkt kunt brengen die onder de huurprijs worden verhuurd. Het initiatief is gericht op een doelgroep die het op de huurmarkt moeilijk heeft. Ik merk dat het nog niet breed genoeg verspreid is en dat het nog kan worden opgeschaald. Er is zeker nog marge om het beter in de markt te zetten. We gaan ermee aan de slag, want het is een goede manier om kwaliteitsvolle en betaalbare private huurwoningen aan te bieden voor jonge starters, alleenstaanden en een aantal kwetsbare groepen die nu niet altijd hun weg vinden op de huurmarkt. Ten derde zal ook het indexatieverbod een effect hebben. Ik vind dat principieel heel belangrijk. Die woningen verdwijnen van de markt in 2030. Ik vind het belangrijk dat we de verhuurders er tijdig op wijzen dat ze moeten overgaan tot renovatie en dat we hen daarin begeleiden. Maar er is ook een aspect naar de huurder toe. De huurprijzen zijn vandaag in het nieuws. Het is natuurlijk voor iedereen die huurt een reëel probleem dat die huurprijzen alleen duurder worden. Mensen die ook nog eens een hoge energiefactuur hebben omdat ze in een slecht geïsoleerde woning wonen, betalen twee keer: een hoge energiefactuur en een hoge huurprijs. Ik vind het voor alle huurders belangrijk dat we de mogelijkheid voorzien om in de toekomst niet meer verder te indexeren, maar we moeten natuurlijk de verhuurders zo goed als mogelijk meekrijgen. We moeten hen informeren en begeleiden bij de werken die ze willen uitvoeren, maar ook de financiële ondersteuning zal op de verhuurders worden toegespitst. Het is heel belangrijk dat we hen meekrijgen om de kloof tussen het verhaal van de huurder en dat van de verhuurder te dichten. De twee zijn, zoals u ook zei, met elkaar verbonden.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Adeline Blancquaert (Vlaams Belang),"Bedankt alvast voor uw eerste antwoord, minister. Ik stond daarnet, zoals de meeste collega’s hier, in de file. Dat is meestal niet aangenaam. Maar toen kwam u op de radio ook nog eens langs, dat maakte het nog erger om in de Brusselse tunnels vast te zitten. Want, minister, u passeerde er met grootse investeringsplannen om de gigantische huurprijzen aan te pakken, die u ook hier mooi hebt geëtaleerd. Dat klinkt allemaal zeer mooi, dat klinkt prachtig, het is nog net niet het aanreiken van de oplossing op een gouden schaal. Maar als u en uw partij op federaal niveau dergelijke maatregelen nemen, krijgt u toch een volledig omgekeerd effect. Dan is het in uw geval niet vooruit, maar vooral achteruit. U zegt dat de impact nog niet duidelijk is, en dat kan ik tot op zekere hoogte volgen. Maatregelen die worden genomen, moeten worden geanalyseerd om de effecten te kunnen bekijken. Maar als experts al op voorhand aan de alarmbel trekken en al op voorhand duidelijk maken dat er wel degelijk negatieve gevolgen zullen zijn, dan moet er toch geluisterd en bijgestuurd worden? Moet er dan niet duidelijker over worden nagedacht of de invoering wel kan doorgaan? We blijven er ook echt van overtuigd dat er een onderscheid dient gemaakt tussen enerzijds een tweede woning die dient als huurwoning en die aan een schappelijke prijs op de private huurmarkt komt, en anderzijds een tweede verblijf. Met de afschaffing van de fiscale aftrek voor een tweede verblijf hebben we geen probleem. Maar mensen die investeren in een woning die aan een schappelijke prijs op de huurmarkt komt, zijn geen grootgrondbezitters zoals sommige partijen weleens beweren. Het zijn mensen die investeren in een appeltje voor de dorst om later hun pensioen te kunnen aanvullen. Zij hebben misschien een of twee woningen die ze aan een schappelijke prijs op de huurmarkt brengen en worden hierdoor gestraft. Ik zal tot in den treure blijven herhalen dat er effectief een duidelijk onderscheid moet worden gemaakt tussen beide soorten woningen. U hebt geen antwoord gegeven op mijn vraag of u hierover in gesprek zult gaan met uw federale collega’s.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Katrien Partyka (cd&v),"Dit is politiek, het is dus geen probleem om van mening te verschillen. Maar ik vind het wel belangrijk dat we dat doen zonder op de man of de vrouw te spelen of zonder persoonlijke opmerkingen te maken. Ik vind het ook erg belangrijk om dat te benoemen, omdat woorden ertoe doen. We mogen dat niet doen, collega Blancquaert, en het is ook niet nodig, ondanks het feit dat we soms, of meestal, van mening verschillen. Over de vraag: ik ben blij, minister, dat u de bezorgdheid deelt. We voelen dat u dat ter harte neemt. Het is ook een bijzonder goede zaak om het rendement op een objectieve manier te bekijken en de situatie te monitoren. Men mag niet onderschatten in welke mate de markt voor een stuk naar de overheid kijkt om te zien wat er daar gebeurt. Het is belangrijk om het hoofd koel te houden en er op basis van objectivering voor te zorgen dat het woonbeleid een baken wordt waarop men zich kan richten. U vermeldde het BSO en het budgethuren. Ik moet u er niet aan herinneren, maar natuurlijk is ook de herziening van het stelsel huursubsidie en huurpremie een belangrijke maatregel. Zoals u zegt, is budgethuren heel nuttig maar een druppel op een hete plaat. Het zal niet het nodige aantal woningen opleveren. We zijn het erover eens dat de uitdaging aan de aanbodzijde ligt. Om de huurder te helpen, moeten we de verhuurder ondersteunen. Dat is duidelijk heel belangrijk. De economische omstandigheden kondigen zich, los van alle opgesomde maatregelen, niet zo rooskleurig aan. Er is veel onzekerheid. We hebben gezien wat de Oekraïnecrisis van de ene op de andere dag kan betekenen voor bouw- en gasprijzen en dus ook voor de investeringsmarkt. De huidige geopolitieke toestand zal ongetwijfeld gevolgen hebben voor onze woonmarkt, daar hoef ik geen tekening bij te maken. Ik denk echt dat het vijf voor twaalf is om er met man en macht aan te werken. U zet alleszins stappen in de goede richting.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Gijs Degrande (N-VA),"De afschaffing van de aftrek van de niet-eigen woning was een onvermijdelijke zaak. We zaten de voorbije jaren in een situatie waarin het goedkoper was om te lenen voor een tweede woning dan voor de eerste woning. Dat heeft een stuk te maken met de verdeelde bevoegdheden tussen het Vlaamse en het federale niveau. Het is beter om dat in één hand te houden, maar goed. Het is ook belangrijk om aan te geven dat de fiscale voordelen worden gelijkgeschakeld met de fiscale regels voor de rest van de bevolking, die ook werkt en spaart voor de eigen woning. We hebben vandaag en de voorbije dagen veel berichten over de huurmarkt gehoord, en dat vraagt uiteraard onze aandacht. Als we de huurprijs onder controle willen houden, komt het erop aan het aanbod te vergroten. Dat is geen eenvoudige zaak. Wat ons betreft moeten we zo weinig mogelijk drempels invoeren voor investeerders. We hebben goede instrumenten om het aanbod op te trekken. U verwees naar budgethuren. Het is goed te horen dat er wordt nagekeken hoe we dat nog kunnen opschalen. Maar het is ook goed om in de context van dit debat de positie van starters op de woningmarkt nog eens te benadrukken. Voor die mensen is het niet evident om een eigen eerste woning te verwerven. Vanuit hun oogpunt is dit een onvermijdelijke en logische zaak. Woonbeleid gaat over heel veel segmenten en het is dan ook goed om maatregelen te nemen in die brede context. Er moet aandacht zijn voor huur, maar zeker ook voor eigenaarschap en voor starters op de woningmarkt.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Minister Melissa Depraetere,"Collega Blancquaert, ik ben het zowel politiek als inhoudelijk niet met u eens. Ik vind dat we over heel veel thema’s een pittig debat kunnen hebben, daarvoor dient het parlement. Maar van de huurprijzen, waar mensen wakker van liggen en bezorgd over zijn, moet u geen politiek spelletje maken. Daar hebben die mensen weinig aan. In elk geval heb ik op geen enkel moment een oplossing op een gouden presenteerblaadje aangereikt. Ik heb altijd gezegd dat het een complex probleem is waar geen wonderoplossing voor bestaat, en dat we zoveel mogelijk maatregelen zullen nemen die zowel op de aanbodzijde als op de prijs werken. U kunt niet ontkennen dat die maatregelen er zijn. Ik sta ook altijd open voor andere en nieuwe suggesties. Impactvolle en goede maatregelen zullen we overwegen en meenemen. Het is immers onze ambitie – en ik veronderstel de ambitie van deze commissie, over partijgrenzen heen – om ervoor te zorgen dat de huur- en woonmarkt minder oververhit geraken. Die doelstelling delen we. Ik ben het ook inhoudelijk niet met u eens. Het is eerst en vooral gewoon rechtvaardig om die fiscale regimes gelijk te trekken. Het is niet rechtvaardig om voor een tweede woning wel een belastingvoordeel te krijgen, maar voor een eerste eigen woning niet. Ik vind het een logische keuze dat die twee op elkaar worden afgestemd. Het werd al door collega Degrande gezegd en ik wil het ook opmerken: u gaat volledig voorbij aan het feit dat er veel mensen zijn die een eigen eerste woning willen verwerven. Hoe meer mensen een tweede woning verwerven, hoe moeilijker het voor starters, alleenstaanden en voor mensen die weinig eigen middelen van thuis meekrijgen, wordt om een woning te kopen. Ik vind het belangrijk dat we ook voor mensen die een woning willen kopen voldoende aanbod hebben. U gaat daar in uw tussenkomst volledig aan voorbij. (Opmerkingen van Adeline Blancquaert) Als u zegt dat die fiscale maatregel belangrijk is voor mensen die een tweede woning kopen en dat ze behouden moet blijven, dan betekent dat automatisch minder aanbod voor mensen die een eerste woning willen kopen. Als we over de woonmarkt spreken, is het belangrijk om ons ervan bewust te zijn dat er, telkens wanneer er aan een wieltje wordt gedraaid, een ander effect ontstaat. Het ene staat niet los van het andere. Ik vind deze maatregel te rechtvaardigen, maar we moeten natuurlijk de modaliteiten goed opvolgen. Daarvoor zal ik contact opnemen met federale ministers. En we moeten natuurlijk ook de effecten op de huurprijs, op de verhuurders en het aantal verhuurders opvolgen. Dat heb ik ook net gezegd. Het neemt niet weg dat sommige maatregelen gewoon nodig, rechtvaardig en eerlijk zijn, ook naar mensen toe die een eerste woning zouden willen kopen.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Adeline Blancquaert (Vlaams Belang),"Als ik me niet vergis, is de commissie vorige week een uur te laat gestart omdat de minister in de file stond, waarvoor alle begrip. De opmerking over het openbaar vervoer is een beetje flauw. De verbinding vanuit Erembodegem naar Brussel is zelfs afgeschaft, het zal dus moeilijk zijn om daar de trein te nemen. Nu, minister, ik kan alleen zo afsluiten: roep uw federale collega’s een halt toe, zit ermee samen. Uiteraard zijn dat communicerende vaten, dat heb ik nooit ontkend. Ik denk dat ik ongeveer twee weken geleden zelf heb gezegd dat elke knop die wordt ingeduwd, een eigen effect op een ander onderdeel van die huurmarkt heeft. Er is geen oplossing op een gouden plateau, maar, nogmaals, ik zal tot in den treure blijven herhalen dat er een onderscheid zou moeten worden gemaakt tussen een tweede verblijf en een huurwoning. Voorzitter, ik denk niet dat ik bekend sta voor onrespectvol gedrag in het parlement. Dat hoop ik toch. Collega Partyka, als u het hebt over niet op de man spelen, raad ik u aan om dergelijke opmerkingen door te geven aan uw voorzitter, die vorig jaar een Vlaams Belangcollega met Hitler vergeleek, om nog maar te zwijgen over alle andere wansmakelijke opmerkingen – van “mestkevers” tot “kanker” – waarvoor Vlaams Belangers, over partijgrenzen heen, maar al te vaak worden uitgemaakt. Dit is altijd een correcte commissie geweest, laat ons nu niet vervallen in hypocrisie.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over het schrappen van de federale interestaftrek voor de niet-eigen woning en de gevolgen voor de Vlaamse huurmarkt,,,,speech,,Katrien Partyka (cd&v),"Verander de wereld, begin bij jezelf.",woensdag 19 februari 2025,1871804.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871804
over de negatieve impact van het mega windmolenpark bij Duinkerke op de Vlaamse (wind)energievoorziening,,,,speech,,Dries Devillé (Vlaams Belang),"Minister, zoals u weet zal Vlaanderen voor zijn toekomstige energievoorziening voor een belangrijk deel moeten rekenen op de elektriciteit die opgewekt wordt door het geplande offshorewindmolenpark in de Prinses Elizabethzone. Op de grens met die zone plannen Franse energieproducenten nu de bouw van een gigantisch offshorewindmolenpark in Franse territoriale wateren. Hierbij zullen de Fransen de op dit ogenblik grootst mogelijke windmolens inplanten. Het zullen er ongeveer 46 zijn, met een hoogte van 300 meter. Dat is vergelijkbaar is met de hoogte van de Eiffeltoren in Parijs. Recente gezaghebbende studies tonen echter aan dat dergelijke gigantische offshorewindmolenzones een duidelijk waarneembare en significante impact hebben op het weer in de achterliggende zone, onder meer via het ‘zogeffect’. Dit zogeffect veroorzaakt een afname van de wind. De afname is het grootst bij stabiele weersomstandigheden en ze kan zich zelfs tot 150 kilometer windstroomafwaarts laten voelen. Er treden ook veranderingen op op het vlak van wind, temperatuur en luchtvochtigheid. Ik hoef u er dan ook niet van te overtuigen dat de bouw en exploitatie van dat enorme Franse offshorewindmolenpark voor de kust van Duinkerke een hypotheek kan leggen op het rendement van ons windmolenpark in de Prinses Elizabethzone. Studies in Nederland tonen bijvoorbeeld aan dat er een rendementsverlies van 15 procent kan optreden. Zo’n rendementsdaling zal natuurlijk op een of andere manier opgevangen moeten worden om te voldoen aan de steeds toenemende vraag naar elektriciteit, ten gevolge de toenemende elektrificatie waarop wordt ingezet. Daarom heb ik een aantal vragen. Hoe schat u de mogelijke rendementsdaling in van de Prinses Elizabethzone door dat zogeffect? Welke impact zal die rendementsdaling hebben op de elektriciteitsvoorziening? Op welke wijze zult u die rendementsdaling opvangen om aan de elektriciteitsnoden voldoen? Beschikt u over eigen studies die deze rendementsdaling in kaart brengen? En ten slotte, hebt u al overleg gepleegd met uw federale ambtsgenoot die op federaal niveau bevoegd is voor de offshore-energie?",woensdag 19 februari 2025,1872171.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872171
over de negatieve impact van het mega windmolenpark bij Duinkerke op de Vlaamse (wind)energievoorziening,,,,speech,,Minister Melissa Depraetere,"Dank u wel voor uw belangrijke vraag. Ik beschik niet over concrete cijfers over de impact van eventuele zogeffecten van het nieuw te ontwikkelen offshorewindpark voor Duinkerke op de operationele offshorewindturbines voor de Belgische kust. Aangezien de vergunningen en inplanting van offshorewindturbines een federale bevoegdheid zijn, heb ik daar zelf geen studies over laten uitvoeren. Ik denk dat het echt wel een federale zaak is om daar een studie rond te doen. Het zogeffect van windparken heeft inderdaad een invloed op karakteristieken zoals de energie-inhoud en de turbulentie van de winstroom, die dan weer een invloed hebben op de elektriciteitsproductie van windturbines. Dit effect speelt vooral in de neerwaartse richting van de windstroom. Het is dus zeker wel een terechte vraag om daar aandacht aan te besteden. Het is wel belangrijker voor de offshorewindparken dan voor onze Vlaamse bevoegdheid en onshorewindturbines. Daarom wordt er bij de ontwikkeling van deze windparken steeds zorgvuldig rekening mee gehouden, zowel bij de vormgeving van individuele parken als bij de onderlinge interactie tussen die offshorewindprojecten. Diverse Belgische en Vlaamse ondernemingen en onderzoeksinstellingen, en ook het Agentschap Innoveren en Ondernemen (VLAIO) zijn betrokken bij de ontwikkeling van inschattingsmodellen om deze effecten te analyseren. Er gebeurt dus al heel wat daarrond. Windeffecten zoals het zogeffect spelen dan ook een rol afhankelijk van de windrichting, en beïnvloeden de onderlinge interactie tussen die windparken. Hierbij wordt rekening gehouden met het herstel en de verwijdering van deze effecten over bepaalde afstanden, afhankelijk ook van de weersomstandigheden, enzovoort. In het kader van het Verdrag van Espoo ontvangt de Vlaamse overheid vergunningsaanvragen voor offshorewindparken uit Nederland en Frankrijk. Wij kunnen daarover dus een advies verlenen, mocht er een milieutechnische impact op het Vlaams grondgebied worden verwacht. De vorige Vlaamse Regering heeft dat proces doorlopen, en heeft bij het planproces en tijdens het openbaar onderzoek over de vergunningsaanvraag en concessieaanvraag voor het Franse windpark een gecoördineerd advies van de Vlaamse overheid, met alle mogelijke bezwaren, overgemaakt aan de Franse overheid. Via de federale overheid wordt dit gecoördineerd. Minister-president Diependaele coördineert dit dossier, en bij hem kun je terecht voor verdere vragen over dit dossier op Vlaams niveau. Het is in elk geval wel van belang dat we het effect correct proberen in te schatten. De beschikbaarheid van windenergie is voor elk park cruciaal, maar het is een niet-gereguleerde materie en het kan dus eigenlijk enkel via samenwerking echt goed worden onderzocht. Dat is toch belangrijk. Maar daarvoor kan ook de federale minister van Energie worden aangesproken. Op uw vraag of ik al overleg met hem had: ik heb ook aan hem een brief bezorgd met een aantal felicitaties en een aantal dringende uitdagingen en met de vraag om daar snel over samen te zitten. Dat is nog niet gebeurd, maar de brief is al verstuurd. Ik hoop dus dat we daar snel werk van kunnen maken.",woensdag 19 februari 2025,1872171.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872171
over de negatieve impact van het mega windmolenpark bij Duinkerke op de Vlaamse (wind)energievoorziening,,,,speech,,Dries Devillé (Vlaams Belang),"Ik denk dat het toch belangrijk is om dat in kaart te brengen. Naar aanleiding van het zeshonderdjarig bestaan van de KU Leuven was er ook een lezing van professor Van Lipzig, die de berekening had gemaakt voor het rendementsverlies. Zij berekent dat op 8 procent. Als de Prinses Elisabethzone er komt, zou dat een rendementsdaling zijn voor het offshorewindmolenpark in Zeebrugge. Het is dus wel belangrijk om dat mee in ogenschouw te nemen en dat zeker mee te nemen naar uw federale collega’s. Ik had ook gelezen dat dat minister-president Diependaele blijkbaar een procedure zal opstarten bij de Franse Raad van State tegen het windmolenpark dat Frankrijk voorziet. Vlaanderen is van oordeel dat dat een impact kan hebben ook op het kustlandschap, maar ook inzake veiligheid en op de vaarroute die onderbroken wordt. Ik vraag mij af of u daar ook al weet van hebt. Ik wil de vraag gerust aan hem stellen. Ik weet niet of u daar verdere toelichting over kunt geven, in verband met die procedure en wat de kansen zijn, of hoe de procedure zal aflopen. Want ik herinner mij dat er ook op federaal niveau een procedure geweest is die tot niets geleid heeft. Hebt u daar zicht op?",woensdag 19 februari 2025,1872171.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872171
over de negatieve impact van het mega windmolenpark bij Duinkerke op de Vlaamse (wind)energievoorziening,,,,speech,,Gijs Degrande (N-VA),"Ik wou heel kort inhaken op het punt van de collega. Het is inderdaad terecht dat Vlaanderen bezwaren heeft tegen dat geplande windmolenpark. Er zijn al een aantal argumenten gegeven. Er is ook de impact op de scheepvaartroutes, het luchtverkeer, de natuurgebieden, de visuele beleving aan onze kustlijn. Dat zijn allemaal zaken die van niet te onderschatten belang zijn voor onze kustgemeenten en -steden, maar ook voor onze Vlaamse havens, de Vlaamse economie, de havenactiviteit en de veiligheid op zee. Dat zijn allemaal zaken die daarvan de gevolgen ondervinden. Ik vind het goed dat de Vlaamse Regering blijft pleiten voor een nieuwe locatie of een herziening van de locatie. Ik heb ook begrepen dat er al juridische stappen zijn ondernomen door de Vlaamse Regering of dat de Vlaamse Regering zich toch aansluit bij juridische stappen die elders zijn ondernomen. Ik herhaal nog even het punt: duurzame energie is natuurlijk belangrijk, we moeten daar volop op inzetten, maar dat mag niet ten koste gaan van de Vlaamse economie en onze leefomgeving. We moeten blijven inzetten op de constructieve dialoog die we hebben met Frankrijk. De minister-president heeft dat ook aangegeven. We moeten blijven inzetten op dat goede nabuurschap. Maar op een bepaald moment moet je ook tonen dat die bezorgdheden ernstig zijn, en is een juridische stok achter de deur altijd een goede zaak.",woensdag 19 februari 2025,1872171.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872171
over de negatieve impact van het mega windmolenpark bij Duinkerke op de Vlaamse (wind)energievoorziening,,,,speech,,Minister Melissa Depraetere,"We gaan snel proberen om met de federale collega in overleg te gaan. Het is inderdaad wel belangrijk om te weten wat daar eventueel de rendementsverliezen kunnen zijn. Dat moet in kaart gebracht worden. Alleen zijn zij natuurlijk bevoegd, dus lijkt het mij logischer dat zij dat vanuit het federale niveau bestuderen. Maar dat neemt niet weg dat wij daar ook het best aan de alarmbel trekken om aan te tonen dat wij ons hier ook zorgen over maken. Dat gaan wij zeker doen. Wat de andere vragen betreft over het hele proces en wat de inschattingen daar zijn: daar moet ik toch wel echt naar de minister-president verwijzen, want hij heeft de coördinerende rol. Hij volgt dat ook meer van dichterbij op dan ikzelf, dus ik stel voor dat de vragen daarover aan collega Diependaele worden gesteld.",woensdag 19 februari 2025,1872171.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872171
over de middelentoets voor kandidaat-huurders van een sociale woning,,,,speech,,Gijs Degrande (N-VA),"Mijn vraag gaat inderdaad over de middelentoets voor kandidaat-huurders. Sinds 1 januari 2024 is de middelentoets ingevoerd als voorwaarde voor inschrijving en toewijzing bij een sociale woning. Dat betekent dat niet alleen het gezinsinkomen, maar ook het vermogen van de kandidaat-huurders wordt gecontroleerd. Concreet gaat het om de saldi op spaar-, betaal-, termijn- en effectenrekeningen die een vastgestelde grens niet mogen overschrijden. Het doel is natuurlijk duidelijk: we moeten ervoor zorgen dat sociale woningen terechtkomen bij degenen die ze het meest nodig hebben en dat er geen onterecht voordeel wordt behaald door kandidaten met een te hoog vermogen. Bij de invoering van deze toets is bepaald dat kandidaat-huurders zowel bij inschrijving als bij toewijzing zelf bewijs moeten leveren van hun financiële situatie. Op dit moment mogen sociale verhuurders echter geen gebruik maken van gegevens uit het Centraal Aanspreekpunt van rekeningen en financiële contracten (CAP). U zou laten onderzoeken of een regelgevend initiatief mogelijk is om sociale verhuurders via Wonen in Vlaanderen systematisch toegang te geven tot het CAP. Dat zou niet alleen de administratie vereenvoudigen, maar ook kandidaat-huurders besparen van eventuele bijkomende kosten. Mijn vraag is hoe de middelentoets momenteel in de praktijk wordt toegepast. Kunt u cijfers geven over het aantal kandidaat-huurders dat sinds januari 2024, dus sinds een jaar, werd gecontroleerd op vermogen? Welk percentage werd sinds die invoering afgewezen omdat de beschikbare middelen de vastgestelde grens hebben overschreden? Welke stappen zijn al gezet om de bewijsprocedure voor beschikbare middelen te vereenvoudigen, in het bijzonder de CAP-regeling? Welke voordelen ziet u in zo'n systeem op het vlak van administratieve vereenvoudiging en kostenbesparing, zowel voor de kandidaat-huurder als de sociale verhuurder? Hebt u zicht op een timing?",woensdag 19 februari 2025,1871870.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871870
over de middelentoets voor kandidaat-huurders van een sociale woning,,,,speech,,Minister Melissa Depraetere,"Dank u wel voor uw vraag. De middelentoets wordt momenteel effectief toegepast bij inschrijving. In het Centraal Inschrijvingsregister (CIR) moet de kandidaat-huurder met een verklaring op erewoord bevestigen dat hij niet beschikt over te hoge saldi op spaar-, betaal-, termijn- en effectenrekeningen. Bij toewijzing moet hij dat aanvullend ook aantonen met bankuittreksels van al die verschillende rekeningen of rekeningen waarvan hij mederekeninghouder is. Dat wordt dus op die manier geregeld. Er was initieel voorzien dat de kandidaat-huurder ook een uittreksel uit het CAP bezorgde. Op die manier kon worden gecontroleerd of de kandidaat-huurder geen rekening verborgen hield. Maar de Nationale Bank van België (NBB) gaf aan dat het hergebruik van een CAP-uittreksel door maatschappijen strijdig is met de wet van 8 juli 2018 houdende de organisatie van een centraal aanspreekpunt van rekeningen en financiële contracten. Sindsdien wordt het CAP-uittreksel dus niet meer gevraagd, maar dat doet natuurlijk geen afbreuk aan het feit dat er wel nog altijd een toets gebeurt en dat dat wel in voege is. De controle vindt dus wel bij elke inschrijving en toewijzing plaats sinds 1 januari 2024. Door de uitrol van het Centraal Inschrijvingsregister en de voorbereidende technische aanpassingen, zijn er op dit moment nog geen gegevens beschikbaar over de precieze aantallen. U vraagt ook het percentage van de kandidaat-huurders die worden afgewezen op basis van het overschrijden van die grens. Ook daar heb ik eigenlijk nog geen betrouwbare cijfers van. Daarnaast vraagt u ook hoever we staan met de vereenvoudiging van de aanvraagprocedure voor het bewijs van beschikbare middelen. Ik kan daarover jammer genoeg ook nog niet meer vertellen dan dat de administratie dit aan het voorbereiden is en dat een eerste terugkoppeling daarover wel op korte termijn gepland staat. Als zou blijken dat we het CAP-uittreksel inderdaad kunnen inzetten voor deze controle, dan biedt dat wel een aantal voordelen die ik ook wel zie. Voor de kandidaat-huurders zou dat betekenen dat ze niet zelf al die documenten moeten verzamelen van alle verschillende rekeningen, en dat is toch wel vaak een pak werk. Zij zouden dan niet meer bij al die verschillende banken moeten langsgaan. Voor sociale verhuurders zou dat administratief werk verminderen, omdat de controle op de beschikbare middelen ook efficiënter en gestroomlijnder zou verlopen. Dat kan zowel aan de huur- als aan de verhuurkant zorgen voor een snellere verwerking van de aanvragen en hopelijk ook voor een kortere doorlooptijd bij de toewijzing van een sociale woning. Wat de timing betreft, zijn we nu in een fase waarin we de mogelijkheden juridisch en praktisch onderzoeken. Vervolgens zullen de nodige protocollen moeten worden gesloten voor de gegevensuitwisseling. Ook daar is er nog wel wat werk en IT-matig moet dat nog volledig worden voorbereid en opgezet. Dat betekent dat er nog geen concrete timing is op dit moment, omdat er nog een aantal stappen moeten worden doorlopen. Maar we gaan hier vooral grondig en doordacht te werk moeten gaan. Als we dit invoeren, moet het natuurlijk wel zowel technisch goed functioneren als juridisch helemaal waterdicht zijn. Dat is dus ‘work in progress’.",woensdag 19 februari 2025,1871870.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871870
over de middelentoets voor kandidaat-huurders van een sociale woning,,,,speech,,Gijs Degrande (N-VA),"Dank u wel, minister, voor uw antwoord. Ik denk dat het goed is om nog eens te benadrukken wat de achterliggende doelstelling is van deze regeling, namelijk dat sociale woningen bedoeld zijn voor wie ze echt nodig heeft. Ik denk dat het ook logisch is dat we dan niet alleen kijken naar het inkomen van kandidaat-huurders, maar ook naar hun beschikbare middelen. De middelentoets maakt het mogelijk om eventuele misbruiken eruit te filteren en het rechtvaardigheidsgevoel voor sociale huur te verhogen. We moeten blijven zoeken naar een manier om die procedure te vereenvoudigen. Het CAP is daar een goede manier voor. Het beperken van de administratieve last voor huurders en verhuurders is een absolute doelstelling die wij steunen. Ik begrijp dat er nog wel wat werk is en dat er een piste wordt onderzocht, maar dat er op korte termijn toch wel een antwoord wordt verwacht. Ik heb misschien nog een kleine vraag. U zegt dat er wegens het CIR nog geen zicht is op cijfers en dat die nog niet beschikbaar zijn. Maar kunt u misschien aangeven wanneer we die cijfers dan wel zouden kunnen of mogen verwachten?",woensdag 19 februari 2025,1871870.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871870
over de middelentoets voor kandidaat-huurders van een sociale woning,,,,speech,,Kelly Van Tendeloo (Vooruit),"Ik ben heel blij dat collega Degrande de vraag stelt om dat op de agenda te plaatsen. Voor Vooruit is het ook zeker aanvaardbaar dat er een middelentoets wordt gedaan. Maar de manier waarop de vorige regering dat heeft ingevoerd, is op zijn minst ondoordacht. Door het verbod op privacyredenen kon het niet opgevraagd worden, waardoor de huisvestingsmaatschappijen best wel wat werk hebben gehad en mensen onrustig werden. Dat is dan teruggeschroefd. Maar ook de modaliteiten voor de uitvoering waren niet helemaal in orde. Bijvoorbeeld: volmachten op rekeningen van familieleden die zorgbehoevend zijn, werden meegenomen in de middelentoets, maar de staatsbon niet. Zoals jullie weten, is Vooruit voorstander van een vermogenstoets waar ook meer dan alleen het inkomen wordt meegenomen, om ervoor te zorgen dat alle vermogen wordt meegerekend. Vandaar mijn vraag aan u, minister: bekijkt u de verruimde vermogenstoets ook nog in andere beleidsdomeinen van uw bevoegdheid?",woensdag 19 februari 2025,1871870.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871870
over de middelentoets voor kandidaat-huurders van een sociale woning,,,,speech,,Minister Melissa Depraetere,"Dank u wel voor jullie bijkomende vragen. Een exacte timing over wanneer we die cijfers wel kunnen krijgen, kan ik op dit moment nog niet geven. Er zijn nog een aantal uitdagingen met het systeem op IT-vlak, enzovoort, dus ik kan daar nog geen echte timing op plakken. Maar we gaan zeker nog eens navragen wat de stand van zaken is en wanneer men iets concretere cijfers verwacht. Wat het verruimd inkomensbegrip betreft: dat moeten we op zo veel mogelijk zaken proberen toe te passen. Dat is ook de afspraak binnen deze regering. Als het gaat over steun of middelen die vanuit Vlaanderen worden gegeven, is het logisch dat daar een controle op gebeurt om te zorgen dat die bij de juiste mensen terechtkomen. Om een paar concrete voorbeelden binnen mijn bevoegdheden te noemen: Mijn Verbouwpremies, Mijn Verbouwlening, maar ook de kortingsbonnen voor huishoudtoestellen, bijvoorbeeld. Ook daar is het echt nodig om te zien dat die bij de mensen terechtkomen die het echt nodig hebben.",woensdag 19 februari 2025,1871870.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871870
over de middelentoets voor kandidaat-huurders van een sociale woning,,,,speech,,Gijs Degrande (N-VA),"Ja, ik heb geen bijkomende opmerkingen. Alle begrip dat, als je nieuwe maatregelen of bepaalde zaken in gang steekt, het soms nog wel wat wachten is op een IT-systeem dat nog op punt moet worden gesteld. Ik zou dat geen ondoordacht beleid noemen, maar gewoon de gevolgen van besturen en de complexiteit van bepaalde maatregelen die worden ingevoerd. Dank u wel voor het antwoord.",woensdag 19 februari 2025,1871870.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871870
over de toeristische borden langs snelwegen en gewestwegen,,,,speech,,Katrien Partyka (cd&v),"Mijn vraag gaat over de niet zo aantrekkelijke borden die we allemaal kennen als we op vakantie gaan. We zien ze allemaal in Frankrijk. In Wallonië heeft men onlangs nog geïnvesteerd in nieuwe borden. Het is een bekend fenomeen. Het is echt letterlijk een soort van uithangbord voor een stad of regio. Misschien is dat soms het enige wat mensen zien als ze op doorrit zijn. Het zou toch moeten uitnodigen om ook even te stoppen? Het agentschap Toerisme Vlaanderen is verantwoordelijk voor de inhoudelijke invulling. De vorige Vlaamse Regering heeft daar acht criteria voor vastgelegd. Je moest voldoen aan vijf van de acht criteria. Op basis van die criteria is men gekomen tot een lijst van 23 steden en veertien regio's. In 2014 werden de bruine toeristische borden vervangen door nieuwe borden. Het waren ook bruine exemplaren, als ik me niet vergis. Ze verschilden niet zo heel erg. Ze leken nogal op elkaar. (Opmerkingen van minister Melissa Depraetere) Ze bevatten foto’s en ze zijn mooier, oké. Enfin, ze werden ondertussen toch al tien jaar geleden vervangen. Twee borden zouden blijven staan tot het einde van hun levensduur, waaronder het bord over het Fort van Breendonk, wat echt wel een heel symbolische plaats is in onze recente geschiedenis. Minister, mijn vraag is of er een evaluatie is gemaakt van de vernieuwing van de toeristische borden? Is er een overzicht van de huidige situatie? Vindt u dat ze nog steeds voldoen aan de manier waarop we strategisch Vlaanderen en zijn troeven – letterlijk – op de toeristische kaart willen zetten? Staat u ervoor open om dat eventueel uit te breiden? Eerlijk gezegd, vind ik dat we nogal zuinig zijn met die borden. Het gaat over een dertigtal borden over heel Vlaanderen, voor alle gewestwegen. Dat is toch niet heel uitgebreid, denk ik. Staat u er dus eventueel voor open om die criteria te heroverwegen? Staat u nog altijd achter die criteria? Voor Alden Biesen en Breendonk werd beslist om die te laten staan tot het einde van hun levensduur. Betekent dat dat die niet meer vervangen gaan worden, of betekent dat gewoon dat die iets langer blijven staan dan de huidige borden? Het stond niet in de vraag. Als u daar dus later op wilt antwoorden, is dat geen probleem.",woensdag 19 februari 2025,1871792.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871792
over de toeristische borden langs snelwegen en gewestwegen,,,,speech,,Minister Melissa Depraetere,"Dank u wel voor uw vraag. De toeristische borden kondigen een toeristische regio of stad aan. Zoals gezegd, is dit een aankondiging via de weg. Op de nieuwe exemplaren staat een foto. Het is vooral de bedoeling om in één beeld weer te geven wat het kenmerk van een regio of een stad is. Toerisme Vlaanderen coördineerde de vernieuwing van alle bruine borden in 2024, vooral met de bedoeling om een uniformer beeld te geven over heel Vlaanderen en om ervoor te zorgen dat dat toch wat op dezelfde lijn lag. Wat er exact op het bord komt, bepaalt de stad of de regio zelf. Dat gaat heel vaak over een gebouw, een figuur, of een landschap dat herkenbaar is. Dat wordt dus eigenlijk door de regio of de stad zelf bepaald. Dat gebeurt dus niet door het agentschap. Het is belangrijk om dat mee te geven. Ik vind dat ook goed, zo kunnen ze zelf hun belangrijkste troeven naar voren schuiven. Vanuit de regio's of steden hebben we geen reacties of vragen ontvangen over de vernieuwing van de toeristische borden. Toerisme Vlaanderen is dan ook niet overgegaan tot een evaluatie. Tot nu hebben we daar eigenlijk geen enkele melding van gekregen. Dat staat dus niet meteen op de agenda. Zoals gezegd, kan de stad of de regio eigenlijk zelf zijn unique sellingpoint (USP) doorgeven en het op een bord laten plaatsen. Het is ook wel zo dat dat op zich niet wijzigt. Als iemand daarop bijvoorbeeld een bepaald gebouw plaatst, is dat tien jaar later waarschijnlijk nog altijd de USP van die regio of stad. In die zin zijn de borden wel nog altijd actueel en krijgen we niet echt vragen om dat te veranderen. Wat uw vraag betreft of het er niet wat meer moeten zijn dan dertig: het plaatsen van de borden zelf is een bevoegdheid van het Agentschap Wegen en Verkeer (AWV) en niet van Toerisme Vlaanderen. Die bevoegdheid zit dus daar. Het lijkt mij op zich wel logisch dat, als een stad of een regio aan de vooropgestelde criteria voldoet, en als ze vragende partij zijn om zo’n extra bord te plaatsen, dat ook kan. Daar heb ik geen bezwaar tegen. De vraag is natuurlijk wel in hoeverre die borden dan echt het uithangbord zijn, en of dat dan nog actueel is de dag van vandaag. Ik denk dat er ook heel veel andere manieren zijn om regio's en steden in beeld te brengen, die misschien nog veel meer impact hebben. Er is in elk geval geen bezwaar om borden bij te plaatsen, als iemand aan de criteria voldoet. De criteria die destijds werden gehanteerd, voldoen volgens mij nog steeds. Het zijn objectieve criteria om het toeristische belang van een bepaalde regio of stad aan te kondigen. Dat gaat bijvoorbeeld over het aantal overnachtingen, het aantal monumenten, het aantal attracties. Dat zijn op zich objectieve en correcte criteria, denk ik. Die zijn dat nog steeds. Misschien heeft niet elke stad of elke regio die toetsing al eens gedaan, en kunnen die wel in aanmerking komen. Dan wat de twee borden die zijn blijven staan, betreft, zoals het Fort van Breendonk bijvoorbeeld: die zullen op zich tot het einde van hun levensduur blijven staan, tenzij er natuurlijk een vraag komt of een nood is om die te vervangen. Daar zou helemaal geen bezwaar tegen zijn, maar tot nu toe hebben we die vraag niet gekregen, dus blijven de borden voorlopig zoals ze zijn.",woensdag 19 februari 2025,1871792.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871792
over de toeristische borden langs snelwegen en gewestwegen,,,,speech,,Katrien Partyka (cd&v),"Ik deel uw mening dat er in deze tijd misschien andere manieren zijn om toeristische locaties aan te duiden. Aan de andere kant veranderen de tijden ook en gaan mensen misschien ook op bezoek in een stad om andere redenen dan enkel het aantal monumenten, of enkel het aantal overnachtingen. Een heel klein dorp kan misschien heel significant zijn op het vlak van erfgoed, zonder dat er daarom veel overnachtingen of veel monumenten zijn. Ik besef dat dit niet het meest dringende item is binnen uw bevoegdheden, maar ik denk toch dat het binnen enkele jaren tijd is om daar een evaluatie van te maken en om te kijken op welke manier we onszelf willen tonen aan de buitenwereld. Het is in digitale tijden misschien niet de meest aangewezen manier, maar het blijft toch wel een heel zichtbare manier voor mensen die onderweg zijn.",woensdag 19 februari 2025,1871792.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871792
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Aimen Horch (Groen),"Minister, er zijn de voorbije maand, als het gaat over het klimaat, een paar zaken gebeurd die toch wel heel interessant zijn en die deze commissie moeten nopen tot nadenken over de huidige maatregelen die genomen worden op het vlak van klimaatbeleid en om de CO 2 -reductie te bereiken die we zouden willen bereiken vanuit Europa. Ongeveer een maand geleden is het langverwachte voortgangsrapport van het Vlaams Energie- en Klimaatplan (VEKP) gepubliceerd. Dat waarover we gedebatteerd hebben voor het kerstreces, is eindelijk op onze bureaus terechtgekomen. Daaruit blijkt inderdaad, zoals verwacht, dat we die klimaatdoelstellingen van 40, laat staan 47 procent wellicht niet zullen halen als we dezelfde maatregelen nemen en niet een versnelling hoger gaan in de klimaatdoelstellingen. De inschatting van 32 à 33 procent CO 2 -reductie tegen 2030 is ver onder de lat van 40 procent van de Vlaamse Regering, laat staan de 47 procent vandaag. Dat rapport is ook heel boeiend, want het toont aan waar het probleem zit. Enerzijds is er het feit dat er rond mobiliteit, landbouw, industrie absoluut niet genoeg gedaan wordt, integendeel. Als ik mij niet vergis, gaat de uitstoot op het vlak van landbouw en mobiliteit zelfs een klein beetje naar boven in vergelijking met 2005. Anderzijds is er ook het feit dat de klimaatreductie van de voorbije jaren, zeker in vergelijking met 2005, voor een groot stuk te maken heeft met externe factoren en niet zo heel veel met het Vlaamse klimaatbeleid. Dat kan ik natuurlijk u niet verwijten, toch niet dat van de voorbije vijftien jaar, maar toch lijkt het me wel een heel interessante vaststelling te zijn. We moeten duidelijk meer doen als we niet alleen onze klimaatdoelstellingen willen bereiken, maar ook voor een stuk onze gezondheid en de verduurzaming van onze economie willen waarborgen. Komt daarbij dat er een federale regering is. Ik heb mezelf beloofd dat ik het niet te veel over die regering ga hebben. Ik stond op een Vlaamse lijst en ik houd me daarbij. Maar natuurlijk hebben enkele van die maatregelen een impact op uw klimaatplannen. Sommige van die maatregelen zijn toch niet fantastisch of niet enthousiasmerend, zeker als je weet dat het Vlaamse klimaatbeleid vandaag al voor een stuk achteruitloopt. De vertraagde afbouw van fossiele subsidies, het feit dat de accijnzen op elektriciteit voor gezinnen niet zullen verlagen – wel voor bedrijven, maar spijtig genoeg niet voor gezinnen –, de vertraging in de offshore windenergieproductie die vandaag in het regeerakkoord staat, of bijvoorbeeld voor een stuk het terugdraaien van de vergroening van het bedrijfswagenpark – dat is de grootste klimaatmaatregel van de voorbije twintig jaar, en die wordt vandaag gewoonweg vertraagd – hebben een impact op onze industrie, een impact op onze gezinnen en dan ook weer een impact op uw klimaatplan en uw klimaatbeleid. U hebt beloofd dat, als u de 40 procent haalt, u gaat kijken om het eventueel te verhogen naar 47 procent. Ik vrees dat u vandaag uw ambitie gaat moeten aanpassen om ook zelfs maar die 40 procent te halen in de toekomst. Daarom heb ik concreet enkele vragen. Ik heb geprobeerd ze wat te bundelen, want het zijn twee vragen tegelijkertijd, dus ze gaan misschien een beetje verschillen van wat op papier staat. Welke concrete maatregelen zal de Vlaamse Regering nemen om die structurele emissiereductie te realiseren, met de nadruk op structureel, dus niet op basis van externe factoren? Waarom kiest de Vlaamse Regering ervoor om te wachten op een positieve monitoring alvorens ze duidelijk maakt dat die klimaatdoelstelling van Europa van 47 procent behaald moet worden? Misschien is een stuk van het feit dat we die reductie niet bereiken, net het tekort aan ambitie van de Vlaamse Regering en dus van de wetgever, wat toch een heel negatief signaal is voor onze industrie. Welke impact denkt u dat de federale klimaatbeslissingen zullen hebben op uw Vlaams klimaatbeleid? Wanneer zal de Vlaamse Regering haar geactualiseerd Energie- en Klimaatplan indienen bij Europa? Als ik er nog een laatste aan kan toevoegen – maar die vraag is al gesteld in het verleden: u hebt gezegd dat u ging samenzitten met uw collega’s naar aanleiding van het voortgangsrapport. Is dat gebeurd? Wat zijn de conclusies? Kunt u mij gelukkig maken vandaag?",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Andries Gryffroy (N-VA),"Op 10 januari werd het voortgangsrapport 2024 van het Vlaams Energie- en Klimaatplan op de ministerraad gebracht. Wat is het voortgangsrapport? Dat is het jaarlijks rapport over de evolutie van de broeikasgasemissies, met exacte cijfers tot en met 2022, maar met een inschatting voor 2023, niet enkel rond het energiegebruik maar ook rond de hoeveelheid hernieuwbare energie die opgewekt is, en een aantal VEKP-kernindicatoren. In de ESR-sectoren (Effort Sharing Regulation) daalde de uitstoot van broeikasgassen. In 2022 was dat met 17 procent. Je ziet daar eigenlijk een beetje de energiecrisis. Collega Horch, dat bewijst nogmaals dat economie en verbruik heel sterk aan elkaar hangen. Ik heb altijd gezegd dat ik perfect morgen de doelstellingen kan halen, dat is geen enkel probleem. Je moet maar één ding doen: we sluiten de industrie in Gent en Antwerpen, en we halen de doelstelling. ‘Case closed.’ Maar dat is niet het beleid waar wij voor staan. We moeten inderdaad gaan zoeken hoe je met bepaalde oplossingen aan bepaalde doelstellingen kunt geraken, zonder dat die doelstelling een fetisj hoeft zijn. Ik denk dat we daar heel goed voor moeten opletten. Ik zie inderdaad ook dat we in een aantal situaties soms met een aantal zaken bezig zijn zonder dat we weten of we wel met goede cijfers bezig zijn. We hebben het daar al eens over gehad bij een ander thema en ik heb het aangekaart bij de bespreking van de beleidsnota, bijvoorbeeld als het gaat over het brandstofverbruik van vrachtwagens of van wagens in het algemeen. Alles wat verkocht wordt op onze bodem, wordt meegeteld, ook al heb je een vorm van toerisme vanuit Frankrijk of Nederland, waarbij mensen over de grens komen om bij ons te tanken. Dat wordt meegeteld in ons nadeel. Als je het hebt over het Kairosproject, dat gaat over blauwe waterstof, die wordt geëxporteerd naar Nederland, dan is dat weer in ons nadeel. Het is niet omdat er bij ons iets gebeurt, als anderen hier komen tanken of het wordt geëxporteerd, dat het moet meetellen in onze cijfers. Ik denk dat het veel interessanter zou zijn – en dat is eigenlijk ook de inhoud van mijn vraag – om te werken met een aantal kernindicatoren die duidelijker aangeven waarover we het hebben. Woningen bijvoorbeeld verbruiken gemiddeld minder dan vroeger. Als je alle woningen neemt, de nieuwe woningen en de oudere bestaande woningen, en daarvan het gemiddelde neemt, dan zakt het specifieke energieverbruik per woning. Maar ja, een woning die elektrisch verwarmd wordt, wordt niet meegeteld. Die wordt geteld bij het elektrisch verbruik. Hetzelfde geldt voor een elektrische wagen. Die wordt niet meegeteld bij het brandstofverbruik van de wagens. Men kijkt naar het totaal van verkochte brandstof in Vlaanderen of in België. Zo zien we dat het gemiddelde verbruik per kilometer wel is gedaald. Men kan natuurlijk zeggen dat men dat zo moet invullen omdat Europa dat vraagt. Dat is juist, en dat is ook wat wij geprobeerd hebben in het federale regeerakkoord, namelijk om meer gewicht te kunnen leggen op wat er beslist wordt binnen Europa omdat we zien dat dat niet altijd overeenstemt met de werkelijkheid. Ik had vanmorgen nog een overleg met de mensen die werken bij Eurocommissaris Ribera, die verantwoordelijk is voor Klimaat. Zij begonnen ook over hernieuwbare energie en wat we allemaal meer moeten doen. Maar weet u waar die grondstoffen vandaan komen? Die komen vanuit China. Ik heb gezegd dat ik twee zaken niet hoor: energie-efficiëntie en circulaire economie. Zolang we niet in het thema zitten dat we minder moeten consumeren op een verstandige en betaalbare manier, zullen we er niet komen. Maar dan moeten we het ook tastbaar kunnen maken door de kerngetallen zodanig te maken dat ze bruikbaar zijn voor ons beleid en er niet enkel maar zijn omwille van een rapport dat moet worden gemaakt en doorgestuurd naar Europa. Vandaar mijn vragen. Hoe evalueert u de meest recente voortgangsrapportage qua doelstellingen en per sector? Wat is uw visie daaromtrent? Hoe zult u daarmee omgaan? Maar vooral: deelt u mijn mening over de noodzaak tot bijkomend cijfermateriaal en beleidsinformatieve vaststellingen uit zo’n rapportage, om de leesbaarheid en bruikbaarheid te verhogen? Hoe zult u daar faciliteren zodat we de cijfers krijgen die direct impact hebben op ons beleid en niet enkel maar een boekje dat we moeten invullen voor de federale staat en dat moet worden doorgeschoven naar Europa?",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Raf Van Gestel (PVDA),"We hebben dus een federale regering. Halleluja! Die regering staat te springen om de asociale maatregelen die Europa oplegt om de begrotingsdoelstellingen te halen, door onze strot te rammen. Maar als we naar Energie of Klimaat kijken, in het bijzonder Klimaat, dan vind ik weinig terug. Ik vind wel één zin terug, en ik ga hem even citeren: “We bevestigen de gemaakte afspraken in het Akkoord van Parijs, het Biodiversiteitsakkoord van Montréal, de Green Deal en” – en nu komt het – “de Europese klimaat- en energiedoelstellingen die België goedkeurde, en voeren beleid om die te behalen.” De Federale Regering wil dus naar die 47 procent emissiereductie gaan tegen 2030. Maar Vlaanderen blijft een beetje achterophinken, denk ik. U zegt wel dat we eerst eens de 40 procent gaan proberen, en als we dat halen, gaan we naar die 47 procent. Maar het is hier ook al aangehaald: het voortgangsrapport van het Vlaams Energie- en Klimaatagentschap (VEKA) is onlangs bekend geraakt. Daar zitten we dus aan 32 à 33 procent emissiereductie in 2030. Dat is zelfs niet eens de 40 procent die u vooropstelde. Ik vraag me af hoe ons land dat gaat doen als Vlaanderen niet meedoet, om die 47 procent te halen. Dat het tijd is dat er iets gebeurt … We hebben net Valencia gehad dat onder water stond, en Los Angeles dat in de fik stond. De kaap van anderhalve graad opwarming hebben we ondertussen ook al bereikt. Concrete, ambitieuze maatregelen: ik vind ze niet terug, noch in het federale, noch in het Vlaamse akkoord. We hebben ondertussen ook nog altijd geen nieuw energie- en klimaatplan voor Vlaanderen. Ik snap dat dat tijd vergt en dat u dat heel grondig wilt doen, maar ik denk dat het ondertussen wel tijd is dat we stoppen met onderzoeken en dat we wel degelijk iets gaan doen. Daarom heb ik twee vragen aan u, minister. Bent u bereid die tussenstap van 40 procent te verhogen en effectief en ambitieus te strijden voor een emissiereductie van 47 procent, zodat we met ons land op zijn minst toch die doelstellingen van Europa kunnen halen? Welke bijkomende maatregelen zult u nog nemen om dat doel van die 47 procent dan eventueel te halen?",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Minister Melissa Depraetere,"Dank jullie wel allemaal voor jullie vragen. Misschien kan ik eerst de twee verschillende documenten even verduidelijken, want die worden door elkaar gehaald door een aantal collega’s, merk ik. Er is enerzijds het voortgangsrapport, dus het jaarlijkse rapport met de stand van zaken. En dan is er een ander document, dat is de nulmeting die het VEKA moet opleveren. Dat is het document waar we voor kerst over gediscussieerd hebben, en daarvan is nog geen definitieve versie beschikbaar. Die is wel in een laatste fase, het VEKA legt daar de laatste hand aan. Er zijn ook een aantal redenen waarom dat wat langer heeft geduurd. Maar ze zijn daar dus volop mee bezig. Dat is natuurlijk wel de basis voor de opmaak van het nieuw VEKP. We hebben dus eerst de nulmeting nodig om te weten waar we exact staan. Daaruit zal het VEKP worden opgemaakt. Vanaf het moment dat we dat document hebben, gaan we natuurlijk onmiddellijk aan de slag. Dat is ook een antwoord op uw vraag, collega Horch: ik heb mijn collega’s daar al over gesproken, zij weten dat dat document er zit aan te komen en dat, zodra het wordt opgeleverd, we eigenlijk onmiddellijk – diezelfde week of de weken daarop – daarover in gesprek gaan. Die afspraak is dus duidelijk. Wat het voortgangsrapport, het jaarlijks rapport dus, betreft: het voortgangsrapport 2024 stelt een daling vast van de totale broeikasgasemissies. De emissiereductie bedraagt, zoals gezegd, in 2022 min 21 procent ten opzichte van 1990. In 2022 zijn de ESR-emissies met 20 procent gedaald ten opzichte van het referentiejaar 2005. Dat is dus geschetst. De voorbije jaren zie je enerzijds wel een aantal effecten, zoals covid en de energiecrisis, maar je ziet tegelijk ook wel dat er een structurele daling is in verschillende sectoren. Het gaat dan vooral over de gebouwensector en de industrie. Daar zie je echt wel een structurele daling, los van het tijdelijke effect. Maar je ziet ook dat er wel een aantal andere sectoren zijn, zoals landbouw en transport, waar er minder sprake is van een structurele daling en waar er daadwerkelijk nog werk is. Er is trouwens overal nog werk aan de winkel. Uit de cijfers blijkt dat we halfweg zijn ten opzichte van die min 40-doelstelling die vastgelegd is voor het VEKP, en dat er de komende jaren dus een stevige versnelling nodig is om richting de min 47-doelstelling, die we wel degelijk moeten hebben, te gaan. Over de noodzaak aan relatieve cijfers ben ik gedeeltelijk akkoord: relatieve cijfers kunnen gebruikt worden om de vooruitgang te monitoren en bepaalde onderliggende evoluties aan te tonen. Daar komt misschien makkelijker uit naar voren wat je niet uit absolute cijfers kunt afleiden. Maar we doen dit ook al met de monitoring via onder andere relatieve kernindicatoren in het voortgangsrapport. Ik wil ook benadrukken dat het uiteindelijk de absolute cijfers zijn die van tel zijn. We kunnen zeker andere cijfers gebruiken om inzichten te krijgen, maar het zijn de absolute cijfers die belangrijk zijn. Dit voortgangsrapport is opgevat als een toegankelijk document rond de voortgang van het VEKP. Er bestaan binnen de Vlaamse overheid heel wat meer detailgegevens van de besproken sectoren, bijvoorbeeld de Energiekaart of de Energiebalans. Die zijn ook allemaal publiek toegankelijk. Het VEKA zal regelmatig evalueren of het voortgangsrapport nog verder kan worden verbeterd. Dat is altijd nuttig. Wat betreft het proces voor het VEKP: zoals gezegd is de nulmeting in volle voorbereiding. Ik heb het VEKA bij de start van deze regering gevraagd om die oefening te maken, om te zien hoever we staan. Dat stond ook in het regeerakkoord. Het VEKA heeft de afgelopen weken deze nota verfijnd, en zal ze spoedig afwerken. Uit een voorlopige ontwerpversie bleek alvast dat we voorlopig een heel stuk onder die doelstellingen uitkomen. Ik heb toen ook gezegd dat er nog verfijning nodig is, maar dat ik daar niet plots een verschil van 5 procent verwacht. Maar het is wel heel goed om te weten wat de actuele situatie is. Er zullen hoe dan ook bijkomende maatregelen nodig zijn. Aangezien het toen om een onafgewerkt ontwerp ging, waar we effectief al over hebben gediscussieerd, is het nog niet helemaal duidelijk waar we precies staan. Ik ga dan ook nog niet vooruitlopen op die cijfers en op wat die bijkomende maatregelen eventueel zouden kunnen zijn. Ik wil wel nogmaals benadrukken dat het halen van de Vlaamse broeikasgasreductiedoelstelling in de ESR-sectoren een collectieve verantwoordelijkheid is van de hele Vlaamse Regering. Binnen mijn bevoegdheden maak ik plannen op om de omschakeling te kunnen maken van vervuilende fossiele brandstoffen naar hernieuwbare energie. Dat werd heel terecht aangehaald. Het gaat dan ook over het renoveren, over meer ambitie qua hernieuwbare energie, over de shift op de energiefactuur, enzovoort. Ook de collega’s bevoegd voor de andere domeinen zullen moeten helpen om de doelstelling dichter in het vizier te brengen. Iedereen weet intussen – het is hier ook gezegd – dat mijn ambitie erin bestaat om op termijn richting min 47 procent te gaan, maar ook dit zal bijkomende inspanningen vergen vanuit alle verschillende bevoegdheden, ook die van mij. Samen met de collega’s heb ik afgesproken dat we binnen de Vlaamse Regering om de twee jaar evalueren hoe we de Vlaamse broeikasgasemissiereductiedoelstelling kunnen verhogen richting min 47 procent tegen 2030 ten opzichte van 2005 in de ESR-sectoren, mits dit natuurlijk onderbouwd kan worden met maatregelen die voldoende rekening houden met de draagkracht van de burgers, van onze ondernemingen en hun concurrentiekracht. Dat is natuurlijk ook altijd belangrijk om mee te nemen in het proces. Het is ook belangrijk om mee te geven dat de ESR-verordening voorziet dat lidstaten ook gebruik mogen maken van flexibiliteit om hun doelstelling te halen. Dat betekent heel concreet dat je die doelstelling ook kan af- of aankopen in andere landen. Het klimaat stopt natuurlijk niet aan de grenzen. Waarom is dat belangrijk? Omdat dat met een prijs komt, een prijs die aanzienlijk zal zijn. Op dit moment bestaat er nog geen markt, dus is het heel moeilijk om te zeggen wat die prijs zal zijn. Dat hangt ook af van vraag en aanbod. Maar het is zeker een element om rekening mee te houden. Ik kan er niet genoeg voor waarschuwen: het niet halen van onze nationale doelstelling zal een meerkost met zich meebrengen, los van de maatschappelijke kost. Het is mijn standpunt dat we beter investeren in energiebesparende maatregelen hier in Vlaanderen dan geld over te dragen aan andere Europese lidstaten om ginds te investeren. Cru gezegd: ik investeer liever in renovaties van Vlaamse woningen dan dat we geld moeten overdragen om in Bulgarije woningen te renoveren. Daar hebben de mensen in Vlaanderen niets aan. Dat is een kwestie van gezond verstand. We monitoren de jaarlijkse tekorten op een transparante manier in het voortgangsrapport. Dat kunnen jullie ook altijd opvolgen, zoals in het rapport dat nu is verschenen. Wat betreft de impact van het federale regeerakkoord op het Vlaams energie- en klimaatbeleid met betrekking tot de fossiele-energiesubsidies: het is natuurlijk aan elke entiteit om de nodige inspanningen te leveren om fossiele-energiesubsidies af te bouwen. Als ik kijk naar het Vlaamse regeerakkoord en naar wat we hier zullen doen, dan zijn we daar volop mee bezig. Ik zei het daarnet: de ambitie hernieuwbare energie is opgetrokken, maar ook de shift van de energiefactuur staat in de planning. Het VEKA bereidt momenteel een inventaris van de fossiele-energiesubsidies voor. Die zal dienen als basis voor de discussie binnen de Vlaamse Regering. Wat de andere federale maatregelen betreft: collega Horch, ik kan begrijpen dat u niet even enthousiast wordt van elke maatregel in het federale regeerakkoord, waar uw partij niet aan deelneemt. Maar het is toch wel duidelijk dat de Federale Regering aandacht heeft voor de transitie, met een aantal andere maatregelen dan diegene die u genoemd heeft, en dat wij daar samen vanuit de gewesten ook mee aan willen werken. Heel concreet gaat dat over een aantal maatregelen die nieuwe vormen van energie aantrekkelijker willen maken ten opzichte van verbrandingsketels met fossiele brandstoffen. Ik denk dat die niet onbelangrijk zouden zijn. Het btw-tarief voor de warmtepompen gaat omlaag. Het btw-tarief voor de verbrandingsketels op fossiele brandstoffen wordt verhoogd. Dat is natuurlijk ook een poging om de aankoop van een warmtepomp te stimuleren. Verder bekijkt de Federale Regering ook de impact van de invoering van Emissions Trading System (ETS) 2 en zal ze de modaliteiten onderzoeken van een taxshift op de energieproducten. Ook een accijnshervorming is belangrijk bij het behalen van de klimaatdoelstellingen. Ik hoop in elk geval dat van deze taxshift snel kan worden doorgevoerd. Ik heb nog geen fysiek overleg gehad met de federale collega’s. Ik heb ze wel al allemaal aangeschreven. Ze zijn natuurlijk in volle opstart. Ik heb mijn felicitaties met hun aanstelling overgebracht, maar met een vraag tot overleg ook direct gewezen op een aantal heel prangende, dringende problemen die moeten worden aangepakt. Dan was er de vraag of we vanuit Vlaanderen de verlaging van de accijns voor bedrijven zouden compenseren en gezinnen ondersteunen bij de transitie naar hernieuwbare energiebronnen. Hiervoor wijs ik graag op de passage in het federale regeerakkoord dat stelt dat in functie van het vrijwaren van de concurrentiekracht van onze ondernemingen, de energienorm wordt versterkt met passende maatregelen, zonder dat dit ten koste gaat van de andere netgebruikers en met respect voor de budgettaire grenzen. Ik wacht daarvan de concretisering af. Dat zal zeker een van de punten zijn op het moment dat ik daarover met mijn collega's spreek. Tot slot: gelet op de interactie tussen eventuele federale en Vlaamse maatregelen, onder andere wat betreft de taxshift, de vergroening van de bedrijfswagen enzovoort, hoop ik dat zij snel ingaan op mijn vraag tot overleg, zodat we kunnen zien wat de timing is van bepaalde maatregelen, welke modaliteiten ze vooropstellen en hoe we die twee op elkaar kunnen afstemmen.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Aimen Horch (Groen),"Dank u wel, minister. Ik ben niet supertevreden met uw antwoord. Ik vind het een beetje licht gezien de uitdagingen die we vandaag hebben. Daar ga ik heel eerlijk in zijn. Zeker als ik luister naar de collega van de N-VA, klinkt het voor mij alsof we een buis hebben, opnieuw, maar de buis is relatief. Ze is wel minder zwaar dan de vorige buis. Als men dan vraagt wanneer men gaat oefenen om er toch door te zijn op het examen, zegt u: “Ik zal mijn taak pas binnen twee maanden indienen. De hond heeft ze opgegeten.” We hebben geen nulmeting nodig om te weten wat er vandaag moet gebeuren. Daar zijn genoeg rapporten voor. Dit rapport zegt heel duidelijk waar het probleem ligt. Het is een kwestie van duidelijke maatregelen nemen en een duidelijk signaal geven aan de industrie. Als we het rapport erbij nemen en we kijken gewoon naar de naakte cijfers – in megaton CO 2 -equivalent, voor wie het zich afvraagt –, dan zien we dat er op het vlak van afval een reductie is, dat er op het vlak van gebouwen een significante reductie is, dat er op het vlak van landbouw een stijging is, met een kleine reductie in 2022, en dat er op het vlak van transport een kleine reductie is die eigenlijk niet significant is. We weten dus dat we op het vlak van gebouwen de ambitie die we vandaag hebben, moeten voortzetten, dat we op het vlak van transport volledig achterlopen op de feiten, alsook op het vlak van landbouw, en dat we daar maatregelen moeten nemen. We weten ook hoe we die industrie moeten ondersteunen. We zijn niet de enige. Europa gaat deze week de ‘Clean Industrial Deal’ lanceren. Ik nodig jullie absoluut uit om al is het maar de eerste pagina te lezen van de ‘Clean Industrial Deal’ zodra die online komt. Die maakt duidelijk dat de beste manier om competitiviteit in onze industrie te garanderen, naar een klimaatneutrale en groene economie gaan is. Die klimaatambities verhogen, versterken en ze duidelijk maken aan de industrie, is niet in onze voet schieten. Neen, dat is letterlijk onze industrie ademruimte geven, nieuwe ademruimte. Daarom vind ik het enorm belangrijk dat we wel een duidelijk signaal geven, wel de klimaatdoelstellingen verhogen en wel duidelijk maken dat Vlaanderen zich inschrijft in de nieuwe economie. Gedachten van het verleden dat we aan economische destructie doen, waarbij de N-VA het blijkbaar heeft over ‘ontgroei’ en over ‘consuminderen’ – dat is iets nieuws, daar geloof ik zelfs niet in – en dat dat het resultaat zou zijn van een verhoging van onze ambitie, dat is volledig nonsensicaal. Minister, we gaan niet te veel heen en weer praten over het federale regeerakkoord. Ik heb een heel simpele en duidelijke vraag voor u: kunt u zo snel mogelijk samenzitten met uw collega’s van Landbouw, van Transport en van Industrie om met hen in gesprek te gaan over CO 2 -reductie in hun respectieve bevoegdheidsdomeinen? Want u hebt misschien op zich een positief discours rond klimaat, maar uw collega's absoluut niet. Ze ontkennen de urgentie volledig telkens wanneer we hun daar een vraag over stellen.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Andries Gryffroy (N-VA),"Minister, dank u voor de antwoorden. Maar ik hoor van mijn collega's een aantal zaken waarvan mijn oren beginnen te suizen. Het zal misschien aan mijn leeftijd liggen. Collega Horch, u zegt dat Groen niet gelooft in consuminderen. (Opmerkingen van Aimen Horch) Neen, u hebt gezegd dat u niet gelooft in consuminderen. Dan vraag ik mij af, buiten de slogans, welke concrete maatregelen u dan gaat nemen, bijvoorbeeld in de transportsector, heel concreet, een beleidsbeslissing, met een Vlaamse bevoegdheid, en niet kijken naar Europa en een boek dat zal verschijnen met slogans over klimaatneutrale en groene economie. Wat betekent dat? Zeg me hoe concreet het moet worden voor de industrie en voor de transportsector, heel concreet, hier met onze bevoegdheden. Dat is het antwoord waar ik op zit te wachten, en niet op die holle slogans. Dan worden er weer de bosbranden in Los Angeles bij gesleurd. “Hoe gaat België het doen als Vlaanderen zijn min 47 procent niet haalt? Kijk dan naar de bosbranden in Los Angeles!” Alsof, als we de 47 procent zouden halen, er dan geen bosbranden in Los Angeles zouden zijn. (Opmerkingen van Raf Van Gestel) Oké, we gaan min 55 procent en dan zijn er geen bosbranden. Dat is toch pure sloganeske taal die toch niet past in deze commissie. We hebben het over onze bevoegdheden. Ik zie geen enkele concrete maatregel van u in heel uw betoog. Sorry. Minister, mijn concrete vraag aan u is: hebt u al concrete maatregelen in het hoofd voor onder andere de transportsector en de landbouw? Dat is wat ik wil horen: heel concrete maatregelen op ons beleidsniveau. En al de rest, sorry, dat is sloganeske taal.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Raf Van Gestel (PVDA),"Wel, ik zal er nog een paar bijdoen. Ongeacht naar welk rapport we kijken, we lopen achter. Ik mis collectieve maatregelen. Vlaanderen legt de verantwoordelijkheid bij het individu via de taxshift, ongeacht de ondersteunende maatregelen. Wij blijven trouwens achter ons derdebetalerssyteem staan, om mensen vooral snel en drempelloos te laten renoveren en ze niet met boetes om de oren te slaan. Ik hoor u vandaag zeggen dat u eventueel wel naar die 47 procent wilt gaan. Ik vind dat hoopgevend. Het afkopen van emissierechten is wat ons betreft inderdaad de kop in het zand steken. Collega Gryffroy, we kunnen perfect de vooropgestelde doelstellingen halen met de industrie. U zei het daarstraks: “We gooien die industrie buiten als we dat willen halen.” Als dat geen sloganeske uitspraken zijn! Maar goed, u hebt het zelf al aangehaald met de circulaire industrie. U geeft het zelf toe, ook op moleculair niveau, om onze ‘feedstock’ in de industrie te voorzien. U pleit zelfs voor een behoefte-economie. Ik hoor dat heel graag zeggen. Wat betreft die Nederlanders die bij ons komen tanken: het klimaat stopt niet aan onze grenzen, zoals de minister daarnet al gezegd heeft.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Kris Verduyckt (Vooruit),"Ik wilde eerst niet tussenkomen, maar toen collega Van Gestel over de Federale Regering begon, wilde ik toch even een paar dingen zeggen. De PVDA heeft duidelijk niets bijgedragen aan die Federale Regering. Het was trouwens Peter Mertens die voor de verkiezingen al zei dat hij weer zin had in een fijn potje oppositie voeren. Tot daar de ambitie van de PVDA. (Opmerkingen van Raf Van Gestel) Maar ik vraag me dan wel af, mijnheer Van Gestel, als uw partij in de Federale Regering gestapt zou zijn, wat u daar gedaan zou hebben. Ik weet een aantal dingen die u gedaan zouden hebben. U zou ongetwijfeld de accijnzen op vervuilende diesel op nul gezet hebben. Dat is een populair standpunt dat ik uw partij heel vaak heb horen roepen. U zou ook de strijd tegen het ‘de vervuiler betaalt’-principe, dat Europa heeft ingevoerd, weer opvoeren, want uw partij zegt ook heel vaak dat ze daartegen is. Al dat soort zaken, mijnheer Van Gestel, zou alleen maar zorgen voor nog meer uitstoot. Ik vraag me dan altijd af: wat zijn die plannen van de PVDA dan wel? U loopt immers graag mee in klimaatmarsen, maar ik weet het eerlijk gezegd niet. Buiten het feit dat ik weet dat u eerst het communisme wilt installeren en vervolgens aan het klimaat wilt beginnen – dat zal veel te laat zijn – heb ik eigenlijk nooit plannen van de PVDA op dat vlak gehoord. Maar goed, ik weet het, we zitten hier in het Vlaams Parlement, voorzitter, dus het federale klimaatdebat gaan we hier niet voeren. Maar ik wil heel graag met de heer Van Gestel wel discussiëren over de plannen van de minister over isoleren en renoveren en de manier waarop we dat aanpakken. Ik zie daar best veel ambitie in, ook rond de hernieuwbare energie, meer hernieuwbare energie op het land, of het verschuiven van de lasten naar die vervuilende energiebronnen. Ik denk dat we dat hier moeten doen, mijnheer Van Gestel, dat er plannen genoeg zijn om tot betere resultaten te komen. Tot slot wil ik aan collega Gryffroy wel het volgende zeggen. U hebt gelijk, energie-efficiëntie en circulaire economie zijn inderdaad belangrijk, maar het zal niet of-of zijn, het zal en-en zijn. U doet net alsof we, als we die zaken doen, niet zouden moeten inzetten op hernieuwbare energie. Ik denk dat we alles moeten doen. Wat de bedrijven betreft: samen met de bedrijven. De overheid, de burgers, maar ook de bedrijven. De bedrijven van de toekomst zijn inderdaad – daar heeft de heer Horch gelijk in – die bedrijven die ook zullen vergroenen. Daar kan de overheid ook haar steentje in bijdragen. Dat doen we vandaag al voor een stuk. Maar dat zal echt nodig zijn om in Vlaanderen ook een industriële toekomst te hebben. Wat dat betreft, sluit ik me wel aan bij de vorige sprekers.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Minister Melissa Depraetere,"Dank u wel voor de bijkomende vragen. Er waren een aantal punten over de industrie. Ik heb al veel bedrijven gezien, ik ben met veel bedrijven gaan spreken, ik heb ze de voorbije maanden al bezocht om het over de klimaattransitie en de energie-uitdagingen te hebben. Ik heb wel gemerkt dat ze vaak al heel ver staan als het gaat over innovatie, maar zeker en vooral ook als het gaat over hun wil om een nieuw businessmodel, een nieuwe activiteit te gaan ontwikkelen die wel helemaal vooroploopt in de klimaatambities. Ik ben daar eigenlijk aangenaam door verrast. Soms zijn er zelfs bedrijven die hun volledige activiteit omturnen om dan toch nog zichzelf heruit te vinden in die nieuwe doelstellingen, en daarbij vaak veel extra jobs creëren. Dat is natuurlijk ook heel belangrijk, dat er heel veel extra banen komen. Ik zie voor onze economie en voor onze industrie net een enorm potentieel om mee te gaan in de klimaatambities en om daar zichzelf heruit te vinden en daar tegelijk heel wat nieuwe banen te creëren. Daar is dus zeker veel potentieel. Collega Horch, wat uw vraag betreft om snel met de collega’s binnen de Vlaamse Regering samen te zitten: ik kan u garanderen dat dat op heel korte termijn zal gebeuren. U zegt dat we de nulmeting eigenlijk niet nodig hebben om daaraan te beginnen. Ik ben het daar niet mee eens. Ze wordt ook binnenkort afgewerkt, dus het zal daar ook niet meer op aan komen. Het is vooral nodig om alles zwart-op-wit op papier te hebben, om een basis te hebben om te discussiëren, want ik kan u garanderen dat dit geen makkelijk debat wordt binnen de regering. Dat is ook logisch. Daar komen heel veel moeilijke maatregelen bij kijken. Ik zal zelf ook moeilijke maatregelen moeten nemen op het vlak van gebouwen. Ik hoor een aantal collega’s zeggen dat we ambitieus moeten zijn als het gaat over de klimaatambities. Tegelijk zal ik misschien maatregelen moeten treffen die dan ook weer niet populair zijn, want je moet iedereen daarin meekrijgen en dat is niet altijd evident. Bijvoorbeeld als het gaat over de verbouwingen: ook al zorg je dan voor een kwalitatief betere woning, het is natuurlijk niet altijd gemakkelijk. Maar het is wel onze verantwoordelijkheid om dat te doen. Ik vind dat dat moet. Ook bij de andere collega’s moet iedereen de verantwoordelijkheid nemen, Wat betreft de vraag of al ik aan concrete maatregelen denk op het vlak van landbouw, transport, enzovoort: ja, ik heb er heel veel in mijn hoofd. Maar ik stel voor dat ik die eerst met de collega’s binnen de regering bespreek en dat we die dan op een later moment ook in commissie kunnen bespreken. Het is vooral belangrijk dat die maatregelen effectief genomen worden en dat zal dus wel nog wat debat met zich meebrengen. Waarom voeren we heel deze discussie? Ik vind het toch belangrijk om te blijven benadrukken dat het gewoon niet nuttig is om onze middelen naar het buitenland te sturen omdat we emissierechten moeten afkopen. Onze middelen zijn altijd voor alles al veel te beperkt. We zouden voor heel veel zaken veel meer middelen nodig hebben. Om die middelen dan naar het buitenland te sturen, dat zou echt een ‘waste of money’ zijn. Dat zou zeer spijtig zijn, we kunnen die middelen veel beter hier gebruiken, temeer omdat het niet zo is dat we de doelstelling dan niet meer moeten halen in de toekomst. Dat is dus echt wel een reden om daar snel werk van te maken. Dan is er natuurlijk nog niet gesproken over de maatschappelijke kost als we niets zouden doen. Alles samengevat, collega’s: we gaan er snel mee aan de slag. Ik ben altijd benieuwd naar jullie voorstellen, en alle suggesties mogen geleverd worden, want we gaan echt wel een aantal stappen moeten zetten om een ambitieus nieuw plan te kunnen opmaken.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Aimen Horch (Groen),"Minister, ik ben blij dat u na de nulmeting zo snel mogelijk gaat samenzitten met uw collega’s om te bekijken welke maatregelen genomen kunnen worden. Ik ga nog heel kort reageren op een paar zaken. ‘Again’, het gaat hier over sloganeske taal? Ik denk dat ik de enige ben in deze commissie die met cijfers is gekomen en dat ik nog geen enkele slogan genoemd heb. Het ESR-aandeel van mobiliteit, dat betekent het stukje waar de Vlaamse Regering verantwoordelijk voor is, is gestegen ten aanzien van 2005, als het gaat over de CO ² -uitstoot. Gestegen, niet gedaald. Als ik dan van een bestuurspartij zoals de N-VA, die al twintig jaar aan de macht is in Vlaanderen, de vraag krijg wat wij nog meer kunnen doen rond mobiliteit, dan moet ik toch heel zachtjes lachen en denk ik dat jullie niks gedaan hebben. De eerste en de beste maatregel als je een CO ² -reductie wilt realiseren op het vlak van mobiliteit, is een deftig en betaalbaar openbaar vervoer. Begin daarmee: niet het verhogen van de ticketprijzen, niet ervoor zorgen dat er minder bussen rijden, niet het hele bussenplan aanpassen en bushaltes afschaffen, maar een deftig en betaalbaar openbaar vervoer. Ik denk dat we daarmee al heel veel mensen weghalen van de auto richting duurzamere opties, zeker als je weet dat personenverkeer het gros van de CO ² -uitstoot veroorzaakt, als het gaat over ESR-mobiliteit. Wat stellen wij voor? Ik nodig jullie uit om ons programma van bijna 250 pagina’s te lezen, dat is opgesteld samen met experten, niet alleen op het vlak van klimaat, maar ook op het vlak van mobiliteit, huisvesting, industrie en landbouw. Laat u inspireren door de vele prikkelende ideeën die daarin staan. Ik ga ze hier niet allemaal benoemen, ik heb van de voorzitter maar negen minuten gekregen. Minister, los daarvan hoop ik dat u zo snel mogelijk gaat samenzitten met uw collega’s en vraag ik ook om eventueel een hoorzitting te organiseren samen met het VEKA over het voortgangsrapport en de nulmeting. Want er waren collega’s die wat vragen hadden over de methode, over de cijfers, over de manier waarop die zaken tot stand komen, wat dat betekent, de impact op onze industrie, gezinnen, huishoudens, en dus lijkt het mij interessant om een hoorzitting te organiseren met de betrokken actoren en eens te luisteren naar wat hun idee is.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Andries Gryffroy (N-VA),"Jammer dat collega Verduyckt vertrokken is. Ik begrijp dat hij een andere vergadering heeft, maar ik wilde eigenlijk antwoorden dat, mochten we de vele miljarden die we in de groenestroomcertificaten hebben gestoken, gebruikt hebben voor energie-efficiëntie, we al veel verder stonden qua energie-efficiëntie. Dat is voor mij maatregel nummer 1. Dat is gewoonweg maatregel nummer 1. Dat is de trias energetica. Sorry. Dus, met andere woorden: als je moet gaan kijken welke concrete maatregelen je nodig hebt, dan begint u direct met het openbaar vervoer. U weet dat we met openbaar vervoer, zelfs als je het verdubbelt, het probleem van het transport niet oplossen. Sorry. We zien gewoon dat men nog altijd bijvoorbeeld elektrische wagens produceert die dan SUV’s moeten zijn omdat de mensen vinden dat ze ver moeten kunnen rijden met een elektrische wagen. Dan krijg je een contradictio in terminis, namelijk dat je een elektrische SUV moet kopen om toch 200 kilometer te kunnen rijden, maar dan zit met een wagen die kilowattuurgewijs veel verbruikt, meer dan een gewoon stadswagentje op benzine. Dat is gewoon omdat dat ons op een bepaald ogenblik dogmatisch is opgelegd. We moeten daarvan afstappen. We moeten gewoon kijken wat de realiteit is, wat de impactanalyse is, welke cijfers we hebben en welke maatregelen erbij passen. Maar per se willen vasthouden aan het feit dat België min 47 procent beslist heeft? Sorry, Vlaanderen is daar nooit mee akkoord gegaan, voor alle duidelijkheid. We hebben ons veto gesteld. Nu komen we tot de constatatie dat min 47 procent niet haalbaar is. We hebben dan gezegd dat we er alles aan zouden doen om min 40 procent te halen. En daar houden we ons aan. De min 40 staat in het regeerakkoord.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de voortgang van de reductie van broeikasgasemissies in Vlaanderen en de inspanningen om de klimaatdoelen te halen,,,,speech,,Raf Van Gestel (PVDA),"Spijtig dat de heer Verduyckt de commissie heeft verlaten, maar ik wil toch nog een aantal dingen zeggen. Eerst en vooral: onze naam is niet P van de A maar PVDA. Dat is iets waar ik al lang mee zit, maar goed. Wij willen geen asociaal klimaatbeleid. Dat zet mensen tegen het beleid op. We willen de mensen niet pesten door hoge belastingen. Wij willen eerder mensen ondersteunen. Wat voor ons een degelijk beleid zou zijn, is een … (Het geluid valt weg) Een degelijk en duurzaam openbaar vervoer is voor ons toch een van de belangrijke punten. Met PVDA hebben wij een industrieel plan opgesteld voor de chemische industrie. Er wordt hier gezegd dat wij met niets afkomen. Eerst en vooral willen wij een publiek energiebeleid op basis van duurzame energie, een transitie in onze industrie op basis van groene waterstof, want die gaat essentieel zijn, circulair op materialen, dus puur op kunststoffen gaan recycleren. Het ‘veroliën’ van kunststoffen staat er ook in, en vooral ook synthesefabrieken voor de opbouw van koolwaterstoffen, dus geen kraker zoals we tegenwoordig meestal bouwen, om koolwaterstoffen op te bouwen als ‘feedstockbron’ voor de industrie. Dat klinkt misschien heel technisch maar de plannen zijn er wel degelijk. Je hoeft ze alleen maar eens na te lezen op onze website.",woensdag 19 februari 2025,1872058.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872058
over de aangepaste sterrenclassificatie voor Vlaamse hotels,,,,speech,,Inge Brocken (N-VA),"De classificatie van de Hotelstars Union blijft door Toerisme Vlaanderen in gebruik. Dit betekent dat hotels in Vlaanderen die voldoen aan de regels van het Logiesdecreet, een sterrenclassificatie kunnen krijgen van Toerisme Vlaanderen, gaande van één ster tot vijf sterren superior, naargelang het comfort en de aanwezige voorzieningen in het hotel. Sinds 2017 worden deze criteria gehanteerd door Toerisme Vlaanderen. Ondertussen gebruiken 21 Europese lidstaten deze sterrenclassificatie. Ook in Wallonië en Brussel geldt dezelfde classificatie. Minister, u hebt eind december een aangepaste sterrenclassificatie voor hotels goedgekeurd. De sterrenclassificatie van de Hotelstars Union blijft in gebruik, maar de nieuwe criteria zullen meer focussen op duurzaamheid en de verdere digitalisering en automatisering van de hotelsector. Iedere vijf jaar worden de criteria in overleg met de landen en regio’s die de Hotelstars Unionclassificatie gebruiken, geactualiseerd en aangepast aan de veranderende behoeften van de toerist en de markt. Daarbij wordt gebruikgemaakt van de reviews die toeristen aan hotels geven op de verschillende boekingsplatformen. Mijn volgende vragen hebben betrekking op de aangepaste sterrenclassificatie die vanaf januari 2025 in werking is. Minister, kunt u een toelichting geven over de opstart van deze nieuwe classificatie? Verloopt deze soepel, of hebben er zich complicaties voorgedaan? In hoeverre heeft Toerisme Vlaanderen al hotels kunnen bezoeken om de classificatie vast te stellen? Hoeveel hotels hebben reeds contact opgenomen met Toerisme Vlaanderen omdat ze denken in aanmerking te komen voor een hogere classificatie? Ik had ook een aantal cijfers opgevraagd, maar ik zal die misschien op een later tijdstip schriftelijk opvragen. Dat lijkt me handiger dan hier in de commissie.",woensdag 19 februari 2025,1871774.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871774
over de aangepaste sterrenclassificatie voor Vlaamse hotels,,,,speech,,Minister Melissa Depraetere,"Dank u wel voor uw vragen. Het is zeker oké om een aantal zaken mee te geven over waar Toerisme Vlaanderen staat. Bij de gesprekken en vergaderingen die voorafgingen aan de nieuwe classificatie, waren voor Vlaanderen zowel Toerisme Vlaanderen als Horeca Vlaanderen betrokken. De streefdatum om van start te gaan met de nieuwe classificatie was 1 januari. Het behalen van die datum was niet evident, aangezien de nieuwe classificatie pas midden oktober vorig jaar definitief werd goedgekeurd binnen het overleg van de Hotelstars Union. In tegenstelling tot veel andere landen moet er in Vlaanderen regelgeving worden aangepast. Bij ons gebeurt dat niet zo snel als op andere plaatsen. Er moet een heel regelgevingsproces doorlopen worden, en dat neemt natuurlijk wat extra tijd. We hebben de streefdatum echter gehaald en we konden gelijktijdig met de andere landen van start gaan. Dat is dus een goede zaak. Zo was er op geen enkel moment een onderscheid tussen onze hotelclassificatie en bijvoorbeeld die in onze buurlanden Nederland en Duitsland, die ook deze classificatie gebruiken. Wat heeft Toerisme Vlaanderen opgenomen? Onmiddellijk na de goedkeuring communiceerde Toerisme Vlaanderen hierover naar alle hotels. Begin januari ontvingen alle hotels in Vlaanderen per mail een toelichting over de nieuwe classificatie zodat zij zeer snel op de hoogte waren. Toerisme Vlaanderen informeerde zowel de hotels die al een sterrenclassificatie bezaten, als deze waarbij dat niet het geval was. Iedereen is dus op de hoogte gebracht. Sinds 1 januari ontvingen acht hotels al een nieuwe of gewijzigde erkenning op basis van de nieuwe sterrenclassificatie. Deze resultaten liggen in lijn met de verwachting. Toerisme Vlaanderen heeft vooraf in kaart gebracht wat er werd verwacht. We zien dat de resultaten daaraan voldoen. Er is op dit moment weinig of geen impact op de sterrenclassificatie waarover het hotel nu al beschikt. We verwachten dat dat ook in de toekomst zo zal zijn. Er werd daarom beslist dat alle erkende hotels voorlopig hun huidige sterrenclassificatie behouden – dat lijkt ons geen probleem – , maar hotels die denken in aanmerking te komen voor een hogere classificatie, kunnen steeds een nieuwe berekening aanvragen en contact nemen met Toerisme Vlaanderen om een bezoek te regelen. Sowieso maakt Toerisme Vlaanderen op basis van de nieuwe classificatienormen bij iedere aanpassing van een bestaande erkenning een nieuwe berekening op van de classificatie,. Dat doet Toerisme Vlaanderen ook bij ieder bezoek aan een hotel, bijvoorbeeld in het kader van een klacht. Ook dan wordt altijd bekeken of een hotel aan de classificatie voldoet. Momenteel hebben een tiental hotels aan Toerisme Vlaanderen gevraagd om vrijblijvend een nieuwe berekening van hun classificatie op te maken. Dit leidde in één geval tot een verhoging van de classificatie. Er zijn nog geen verlagingen of declasseringen, en we verwachten daar ook geen problemen. We kunnen de andere cijfers over het aantal aangemelde hotels, enzovoort, schriftelijk meegeven. Het is wel al nuttig om mee te geven dat het aantal hoog is in vergelijking met de andere gewesten en gemeenschappen in België, en ook hoog is in vergelijking met andere Europese landen. Dat is dus een goede zaak. We zullen de gedetailleerde cijfers schriftelijk bezorgen.",woensdag 19 februari 2025,1871774.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871774
over de aangepaste sterrenclassificatie voor Vlaamse hotels,,,,speech,,Inge Brocken (N-VA),"Dank u wel voor het antwoord, minister. Ik heb nog twee extra vragen. De nieuwe classificatie vraagt allicht ook wel financiële inspanningen van hotels. Hoe zal Toerisme Vlaanderen ervoor zorgen dat die nieuwe focus op duurzaamheid en digitalisering in de classificatie niet leidt tot hogere kosten, bijvoorbeeld voor kleinere hotels? Wordt er iets gedaan om hen te ondersteunen bij de implementatie van deze veranderingen? Dan had ik nog een bedenking. Om de vijf jaar worden de criteria in overleg met de landen en regio's geactualiseerd en aangepast aan de behoeften van de toerist en de markt. Daarbij wordt dan gebruikgemaakt van de reviews die toeristen aan hotels geven op de verschillende boekingsplatformen. Hoe worden deze reviews gemonitord? Zijn deze betrouwbaar? Ik kan me wel voorstellen dat in deze digitale tijden reviews aangestuurd kunnen worden door bedrijven. Toeristen gebruiken dit soms ook als pasmunt voor een aantal zaken. In hoeverre wegen die reviews door op de classificatie?",woensdag 19 februari 2025,1871774.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871774
over de aangepaste sterrenclassificatie voor Vlaamse hotels,,,,speech,,Minister Melissa Depraetere,"Dat zijn inderdaad twee relevante bijvragen. Voor kleine hotels is het niet altijd even evident om mee te zijn, maar er zijn subsidies voorzien. Vanuit Toerisme Vlaanderen is er een bedrag vrijgemaakt om er via het Logiesdecreet voor te zorgen dat die hotels, waar het nodig is, mee zijn. Die reviews worden ook misbruikt, dat is zeker het geval. Dat gebeurt trouwens niet alleen door toeristen, maar soms ook door concurrenten. Dat gebeurt ook al wel een keertje. Het is gelukkig maar een van de elementen. Het is dus niet enkel op basis van reviews dat er een classificatie wordt bekeken; het is een van de elementen. Men ziet ook wel vrij snel wanneer er misbruik is. Men heeft daar uiteraard oog voor. Dat is een goede zaak, want dat kan natuurlijk niet de bedoeling zijn.",woensdag 19 februari 2025,1871774.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871774
over de aangepaste sterrenclassificatie voor Vlaamse hotels,,,,speech,,Inge Brocken (N-VA),Dank u wel voor het antwoord.,woensdag 19 februari 2025,1871774.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1871774
over het knelpuntberoep van syndicus,,,,speech,,Fourat Ben Chikha (Groen),"Ik wist het eerlijk gezegd niet, maar het beroep van syndicus is blijkbaar een knelpuntberoep, en dat is blijkbaar al tien jaar het geval. Nochtans is een goede syndicus noodzakelijk om een vlot en veilig samenleven in een appartementsgebouw te kunnen verzekeren. Volgens cijfers van de vastgoedsector krijgen 1,5 miljoen Vlamingen regelmatig met een syndicus te maken. Weet ook dat bijna 30 procent van de Vlaamse woningen appartementen zijn. Heel wat van deze appartementsgebouwen dienen de komende jaren bovendien energiezuinig gerenoveerd te worden. De rol van de syndicus is essentieel bij de renovatie van deze gebouwen. Minister, in uw beleidsnota Energie en Klimaat haalt u aan dat u er bij de federale overheid op zult aandringen om het takenpakket van de syndicus te herzien, maar in uw beleidsnota Wonen komt de rol van de syndicus niet aan bod. Toch zullen syndici een cruciale rol spelen in het welslagen van de woon- en renovatieambities van deze regering. De voltallige vastgoedsector ervaart en erkent het probleem dat te weinig mensen kiezen voor het beroep van syndicus. Eind 2023 startte de sector met een campagne om het beroep van syndicus en syndicus-medewerker bekender en aantrekkelijker te maken. Daarom heb ik de volgende vragen, minister. Hebt u plannen om het beroep van syndicus aantrekkelijker te maken? Op welke herziening van het takenpakket van de syndicus zult u concreet aandringen bij de federale overheid? Schat u in dat die herziening een positieve dan wel negatieve impact zal hebben op de aantrekkelijkheid van het beroep? Zijn er over het gebrek aan syndici gesprekken aan de gang, bijvoorbeeld met de vastgoedsector of de vastgoedopleidingen?",woensdag 19 februari 2025,1872045.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872045
over het knelpuntberoep van syndicus,,,,speech,,Minister Melissa Depraetere,"Dank u wel voor uw vraag. Dit is een belangrijk beroep, want in het Vlaamse Gewest woont op dit moment ongeveer 29 procent van de gezinnen in een appartement. Zoals ik al eerder zei: veel van die appartementen zijn niet energie-efficiënt en voldoen ook helemaal niet aan de woningkwaliteitsvereisten. Ook als het gaat over veiligheid, brandgevaar enzovoort zijn er zeker nog veel uitdagingen voor de appartementsgebouwen. Om die reden wens ik deze legislatuur van de renovatie van appartementsgebouwen dan ook een van de speerpunten te maken, omdat het vaak een vergeten groep is en omdat er echt wel nogal wat inhaalwerk is. Daar zullen we dus op inzetten. Zoals u weet, brengt de renovatie van appartementsgebouwen in Vlaanderen een aantal complexe uitdagingen met zich mee, zowel financieel als administratief, juridisch en organisatorisch. Er zijn ook sociale uitdagingen: we moeten iedereen daarin meekrijgen. Daarvoor is dus echt een gecoördineerde aanpak van de eigenaars, de overheden en de bouwsector, maar ook van de syndici nodig. Het beroep van syndicus is dus zonder twijfel cruciaal als we de appartementsgebouwen naar een beter niveau willen tillen. Daar zijn we ons goed van bewust. Het beroep is in 2015 ook erkend als knelpuntberoep, aangezien het nog steeds heel moeilijk is om daar de juiste mensen voor te vinden. De sector heeft reeds verschillende initiatieven genomen om op basis van campagnes het beroep aantrekkelijker te maken. U hebt er ook naar verwezen. Aangezien de uitdagingen groot zijn, ben ik in elk geval van mening dat het belangrijk is dat we het beroep van syndicus nog kunnen versterken, dat we daar alles op alles voor zetten. Wat kunnen we doen? We kunnen bijvoorbeeld via digitale tools hun werking efficiënter maken. We kunnen de mede-eigenaars ook beter informeren over de rol die de syndicus speelt. Dat is immers niet altijd voor iedereen duidelijk: wat is nu zijn takenpakket? Ook moet er een duidelijke aandacht zijn voor een evenwichtige en billijke financiering van de syndicus vanuit de vereniging van mede-eigenaars (VME), want er komen natuurlijk heel veel verantwoordelijkheden bij, en die taken worden ook alleen maar complexer. Ik denk dat iedereen zich daarvan bewust moet zijn. Gelet op de uitdagingen is overleg met de vastgoedsector, beroepsverenigingen en opleidingsinstellingen om de tekorten aan syndici en syndicus-medewerkers aan te pakken in elk geval wenselijk. Als Vlaams minister heb ik zelf niet zo bijzonder veel bevoegdheden of mogelijkheden om dat zelf te sturen, maar wij hadden inderdaad ook in het regeerakkoord opgenomen dat we de Federale Regering daarover zouden bevragen. Voor die regering werd gevormd heb ik ook de federale onderhandelaars van dit probleem op de hoogte gesteld, en er staat ook een concrete passage in het federale regeerakkoord waarin wordt verwezen naar de syndicus. Dat is voor het eerst, denk ik. Ze willen een evaluatie en een actieplan opmaken om te bekijken hoe het beroep kan worden versterkt. Dat is dus opgenomen in het federale regeerakkoord, en ik hoop dat de federale ministers daar snel mee aan de slag zullen gaan. Ik zal hen in elk geval daartoe aansporen.",woensdag 19 februari 2025,1872045.0,https://www.vlaamsparlement.be//nl/parlementair-werk/commissies/commissievergaderingen/1868531/verslag/1872045
